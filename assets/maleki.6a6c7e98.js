const n="به نام خدای بزرگوار مهربان\nخدا را سپاس که صاحب‌اختیار جهانیان است\nبزرگوارِ مهربان است\nصاحب روز جزاست\nفقط تو را بندگی می‌کنیم و در این راه فقط از تو کمک می‌خواهیم\nما را به راه درست زندگی ببر:\nراه کسانی که به آنان نعمت ویژه ای داده ای.همانانی که نه گرفتار خشم تو شده‌اند و نه راه را گم کرده‌اند.\nالف، لام، میم\nاین کتاب که هیچ شک‌وشبهه‌ای در آن نیست،دستِ آنانی را می‌گیرد که مراقب رفتارشان‌اند؛\nهمان کسانی که به خدای پنهان‌ازدیده‌ها ایمان می‌آورند،نماز را با آدابش می‌خوانند، از آنچه روزی‌شان کرده‌ایم در راه خدا هزینه می‌کنند،\nهمۀ راهنمایی‌های خدا توسط تو و پیامبران قبلی‌ات را باور می‌کنندو به آخرت یقین دارند.\nبله، آنان بر مَرکب هدایت خدا سوارند و آنان همان مردم خوشبخت‌اند\nسران بی‌دین و لج‌باز را، چه هشدار بدهی چه ندهی، فرقی به حالشان نمی‌کند: آن‌ها دیگر ایمان نمی‌آورند؛\nخدا بر دل‌ها و گوش‌هایشان مُهر بدبختی زده؛ چون پردۀ غفلتی جلوی چشم‌هایشان را گرفته است. برای همین هم، عذابی بی‌اندازه در انتظارشان است!\nبعضی مردم به‌زبان می‌گویند: «خدا و روز قیامت را باور داریم»؛ درحالی‌که اصلاً باور ندارند!\nبه‌خیال خودشان، می‌خواهند خدا و مؤمنان را گول بزنند؛ ولی بی‌آنکه بفهمند، دارند خودشان را گول می‌زنند!\nدل‌هایشان دیگر مریض شده. خدا هم مریضی‌شان را بیشتر کرده و می‌کند! و در نتیجۀ این‌همه دروغگویی، گرفتار عذابی زجرآور می‌شوند.\nوقتی به آن‌ها می‌گویند: «در جامعه خرابکاری نکنید»، جواب می‌دهند: «ما مشغول اصلاح جامعه هستیم و بس!»\nبدانید خرابکارهای واقعی همان‌هایند؛ ولی نمی‌فهمند!\nوقتی به آن‌ها پیشنهاد می‌کنند: «آن‌طورکه مردم اسلام آورده‌اند، شما هم اسلام بیاورید»، جواب می‌دهند: «یعنی همان‌طور‌که احمق‌ها اسلام آورده‌اند، اسلام بیاوریم؟!» بدانید احمق‌های واقعی همان‌هایند؛ ولی خودشان خبر ندارند!\nوقتی با مسلمانان روبه‌رو می‌شوند، به‌مسخره می‌گویند: «اسلام آورده‌ایم»؛ ولی همین‌که با دوستان شیطان‌صفتِ خود خلوت می‌کنند، می‌گویند: «ما با شماییم. آن‌ها را دست انداخته‌ایم!»\nاما در حقیقت، خدا آن‌ها را دست می‌اندازد و در سرکشی‌شان رها می‌کند که کوردل باقی بمانند.\nآن‌ها کسانی‌اند که گمراهی را به‌قیمتِ ازدست‌دادنِ هدایت خریده‌اند؛ بنابراین، چنین تجارتی سودی برایشان ندارد و کسی هم دستشان را نمی‌گیرد.\nحالِ این منافقان مِثل حال کسانی است که آتشی روشن کرده‌اند تا در بیابان تاریک، راه را پیدا کنند؛ ولی وقتی اطرافشان را آتش روشن کند، خدا روشنایی‌شان را خاموش می‌کند و در تاریکی‌هایی رهایشان می‌سازد که دیگر چشم چشم را نمی‌بیند!\nآن‌ها کر و لال و کورند؛ برای همین، راهی برای برگشت ندارند\nیا مثل کسانی‌اند که گرفتار بارانی تند و هوایی تاریک و رعدوبرقی شدید شده‌اند و هر بار، از ترس صاعقه‌های مرگ‌بار، انگشت‌هایشان را در گوش‌هایشان فرو می‌کنند! بله، خدا بر منافق‌های بی‌دین مسلط است.\nکم مانده که برقِ آسمان چشم‌هایشان را کور کند! هر بار که جلویشان را روشن می‌کند، چند قدمی راه می‌روند؛ ولی وقتی آن‌ها را تاریکی فرا می‌گیرد، در جای خود میخکوب می‌شوند! البته اگر خدا می‌خواست، از همان اول، شنوایی و بینایی‌شان را می‌گرفت. آخر، خدا از عهدۀ هر کاری برمی‌آید.\nمردم! برای اینکه مراقب رفتارتان باشید، خدایی را بندگی کنید که شما و قبلی‌های شما را آفریده است؛\nهمان‌که زمین را فرش زیر پایتان کرد و آسمان را سقف بالای سرتان و از آسمان برف و بارانی می‌فرستد تا به‌برکتش، محصولات کشاورزی را برای خوردوخوراکتان پرورش دهد. پس برای خدا همتایانی قرار ندهید. خودتان هم خوب می‌دانید که خدا همتایی ندارد!\nاگر به قرآنی که بر بندۀ خود فرستاده‌ایم، شک دارید و آن را ساخته‌وپرداختۀ او می‌دانید، سوره‌ای مِثلش بیاورید؛ البته اگر راست می‌گویید! برای کمک‌گرفتن، یارانِ خود را هم در برابر خدا صدا بزنید.\nپس اگر نتوانستید این کار را بکنید که هرگز هم نخواهید توانست، بترسید از آتشی که سوختش مردم و بت‌های سنگی‌اند و برای بی‌دین‌ها آماده شده است!\nبه مسلمانانی که کارهای خوب کرده‌اند، مژده بده باغ‌هایی پردرخت در انتظارشان است که در آن‌ها جوی‌ها روان است. هر وقت میوه‌ای از آن باغ‌ها روزی‌شان شود، می‌گویند: «این همان کار خوبی است که در دنیا روزی‌مان شده بود و الان به‌این‌صورت درآمده است!» انواع روزی‌های ممتاز برایشان می‌آورند و در آن باغ‌ها همسرانی پاک‌وپاکیزه دارند و آنجا ماندنی‌اند.\nخدا برای فهماندن واقعیتی به مردم، کسر شأن خودش نمی‌داند که مثال بزند از جانوری مانند پشه یا حتی کوچک‌تر از آن. کسانی که خدا را باور دارند، می‌دانند که بیان این‌طور مثال‌ها کاملاً بجا و از طرف خداست؛ ولی نادان‌هایی که خدا و آیه‌هایش را قبول ندارند، می‌گویند: «منظور خدا از این مثال چه بوده؟!» بله، خدا با بیان این‌جور مثال‌ها، خیلی‌ها را به‌حال خودشان رها می‌کند و دستِ خیلی‌ها را هم می‌گیرد. البته، فقط منحرف‌ها را با بیان این مثال‌ها به‌حال خودشان رها می‌کند.\nآن‌ها تعهد دین‌داری را می‌شکنند؛ تعهدی که به‌حکم عقل و وحی داده‌اند. همچنین، رابطه‌هایی را قطع می‌کنند که خدا دستور داده برقرار باشد و در سرتاسر زمین هم خرابکاری می‌کنند. این‌هایند که سرمایۀ عمرشان را باخته‌اند!\nچطور خدا را قبول ندارید؟! درحالی‌که بی‌جان بودید و خدا به شما زندگی بخشید. بعد از آن، شما را می‌میرانَد. آن‌وقت شما را به عالم برزخ می‌برد و دست‌آخر، روز قیامت فقط به‌سوی او برگردانده می‌شوید.\nاوست که هرچه در زمین است، برای شما آفریده. سپس، آسمان را برپا کرده و به‌صورت هفت آسمان، نظم و ترتیبش داده است. او هر چیزی را می‌داند.\nوقتی خدا به فرشتگان گفت: «من در زمین نماینده‌ای می‌گذارم»، آنان با تعجب و نگرانی گفتند: «یعنی کسی را نمایندۀ خود در زمین می‌کنی که در آن، فساد و خون‌ریزی راه می‌اندازد؟! درحالی‌که ما تو را از سرِ سپاس، به پاکی یاد می‌کنیم و از هر عیبی به دور می‌دانیم.» خدا جواب داد: «من چیزهایی می‌دانم که شما نمی‌دانید!»\nپس از آفرینش آدم، خدا تمام حقایق غیبیِ عالم را به او یاد داد. بعد، آن‌ها را به فرشتگان نشان داد و گفت: «اگر راست می‌گویید، از حقیقت این‌ها به من خبر دهید!»\nفرشتگان با اعتراف به ناتوانیِ خود گفتند: «خدایا، تو پاکی. جز آنچه تو یادمان داده‌ای، هیچ علمی نداریم! در واقع، فقط تو دانای کاردرستی.»\nخدا فرمود: «ای آدم، فرشتگان را از حقایق عالم آگاه کن.» همین‌که آدم با حقایق عالم آشنایشان کرد، خدا فرمود: «مگر به شما نگفتم که من اسرار آسمان‌ها و زمین را می‌دانم و می‌دانم چه‌ها مطرح می‌کنید و چه‌ها کتمان؟!»\nوقتی هم به فرشتگان فرمان دادیم: «در برابر آدم سجده کنید»، همه سجده کردند، جز ابلیس که خودداری کرد و کِبر ورزید. اصلاً او بی‌دین بود!\nبه آدم گفتیم: «تو و همسرت در این باغ  ساکن شوید و از هر جا و هر چیزش که خواستید، استفاده کنید: نوش جانتان! ولی نزدیک این درخت نشوید و از آن نخورید؛ وگرنه به خودتان بد کرده‌اید!»\nاما شیطان با همان درخت از راه به‌درشان کرد و باعث شد از نعمت‌هایی که در آن غرق بودند، محروم شوند!به آن دو و شیطان فرمان دادیم: «از این مرتبه پایین بروید، درحالی‌که دشمنِ هم خواهید بود. تا مدتی هم روی زمین زندگی می‌کنید و از نعمت‌های دنیا بهره‌مند می‌شوید.»\nالبته آدم از خدا حرف‌هایی یاد گرفت و توبه کرد. خدا هم توبه‌اش را پذیرفت؛ زیرا فقط اوست توبه‌پذیر مهربان\nبله، دستور دادیم: «همگی از این موقعیت پایین بروید. اگر راه نجاتی جلوی پایتان گذاشتم، که می‌گذارم، آن‌هایی که قدم در آن راه بگذارند، نه ترسی بر آنان غلبه می‌کند و نه غصه می‌خورند\nولی کسانی که نشانه‌های ما را قبول نکنند و انکارشان کنند، جهنمی‌اند و آنجا ماندنی.»\nآی بنی‌اسرائیل، نعمت‌هایم را که به شما داده‌ام به‌یاد بیاورید و به تعهدی که از شما گرفته‌ام  پایبند باشید تا من هم به تعهدی که به شما داده‌ام پایبند باشم. فقط هم از من حساب ببرید.\nهمچنین، به قرآنی ایمان بیاورید که فرستاده‌ام و تأییدکنندۀ همان تورات و انجیلی است که در دست شماست. اولین انکارکننده‌هایش نباشید و آیه‌های مرا به‌قیمت ناچیزِ مادی نفروشید و در حضور من مراقب رفتارتان باشید.\nحق را وارونه جلوه ندهید و حقیقت را آگاهانه کتمان نکنید.\nنماز را با آدابش بخوانید و صدقه بدهید و با جماعت نمازگزاران رکوع کنید.\nآیا مردم را به انجام‌دادن کارهای خوب دستور می‌دهید و خودتان را فراموش می‌کنید، با اینکه کتاب خدا را می‌خوانید؟! پس چرا عقلتان را به‌کار نمی‌اندازید؟!\nبا صبر و نماز از خدا کمک بخواهید. البته این کارِ سختی است، مگر برای افراد متواضع؛\nهمان کسانی که فکر می‌کنند با صاحب‌اختیار خودشان ملاقات می‌کنند و به‌سویش برمی‌گردند.\nآی بنی‌اسرائیل، نعمت‌هایم را که به شما بخشیدم به‌خاطر بیاورید و اینکه شما را از مردم زمان خودتان برتر ساختم.\nبترسید از روزی که اصلاً کسی به‌درد کسی نخورَد و شفاعتی درباره‌شان قبول نکنند و برای نجاتشان از عذاب، غرامتی نپذیرند و کمکی به آن‌ها نکنند!\nیادتان بیاید که از چنگ فرعونیان نجاتتان دادیم. آن‌ها به‌شدت شکنجه‌تان می‌دادند: پسرانتان را به فجیع‌ترین وضع سر می‌بریدند و بانوانتان را برای بهره‌کشی نگه می‌داشتند. تمام این سختی‌ها و راحتی‌ها برایتان آزمایشی بزرگ از طرف خدا بود.\nبه‌خاطر بیاورید که دریا  را به‌محض ورودتان شکافتیم و نجاتتان دادیم و فرعون و دارودسته‌اش را جلوی چشمتان غرق کردیم.\nیادتان باشد که برای نزول تورات، با موسی مدت چهل شب  را قرار گذاشتیم؛ اما در نبودِ او مشغول گوساله‌پرستی شدید. واقعاً که بد کردید!\nسپس، بعد از آن کار زشت، از سرِ تقصیراتتان گذشتیم تا شکر کنید.\nفراموش نکنید که به موسی تورات و جداکنندۀ حق از باطل دادیم تا هدایت شوید.\nهمچنین، یادتان بیاید که موسی به قوم خود گفت: «مردم! شما با گوساله‌پرستی به خودتان بد کردید. پس بیایید به‌سوی آفریدگار خود برگردید؛ به‌این‌صورت که گوساله‌پرست‌هایتان را بکشید. از نظر خدا، این کار برایتان بهتر است.» خدا هم، بعد از اجرای این دستور، توبه‌تان را قبول کرد. زیرا فقط اوست توبه‌پذیر مهربان.\nباز، یادتان باشد که به موسی گفتید: «تا خدا را با چشم خود نبینیم، حرفت را باور نمی‌کنیم!» پس درحالی‌که فقط تماشاچی صحنه بودید، صاعقه‌ای مرگ‌بار شما را فرا گرفت؛\nآن‌وقت، بعد از مرگتان زنده‌تان کردیم تا شکر کنید.\nتازه، ابرها را سایۀ سرتان کردیم و برایتان گزانگبین و بلدرچین فرستادیم و گفتیم: «از خوراکی‌های پاک‌وپاکیزه‌ای بخورید که روزی‌تان کرده‌ایم.» اما ناشکری کردند و در یک کلام: بنی‌اسرائیل به ما بد نمی‌کردند؛ بلکه به خودشان بد می‌کردند!\nیادتان بیاید که به شما گفتیم: «وارد شهر اَریحا شوید و از هر جا و هر چیزی که دلتان خواست، استفاده کنید: نوش جانتان! و با نهایت تواضع، از درِ بزرگ شهر وارد شوید و بگویید: ’خدایا، گناهانمان را بریز‘ تا خطاهایتان را ببخشیم. در ضمن، درستکاران را به رشد و تعالی خواهیم رساند.»\nاما بدکارها آن حرف را تغییر دادند به حرف دیگری، غیر از آنچه به آن‌ها گفته شده بود! ما هم به‌سزای این‌همه نافرمانی‌شان، بلایی فراگیر از آسمان  بر سرشان نازل کردیم.\nدر صحرای سینا، موسی برای قومش آب آشامیدنی خواست. به او وحی کردیم: «با چوب‌دستی‌ات به آن تخته‌سنگ بزن.» یک‌دفعه دوازده چشمه از آن جاری شد؛ طوری هم بود که هریک از گروه‌های دوازده‌گانۀ بنی‌اسرائیل، می‌دانست از کدام‌یک آب بخورد. از روزیِ خدا بخورید و بنوشید و با خیره‌سری، در زمین خرابکاری نکنید.\nیادتان بیاید که اعتراض کردید: «موسی، ما نمی‌توانیم با یک نوع غذا سَر کنیم، یعنی با گزانگبین  و بلدرچین.  پس، از خدای خودت بخواه از همین‌هایی که از زمین می‌روید، به ما بدهد: از سبزی و خیار گرفته تا سیر و عدس و پیاز.» موسی جواب داد: «یعنی به‌جای غذای مقوی‌تر و لذیذتری که دارید، غذای کم‌ارزش‌تری می‌خواهید؟! حال که این‌طور است، بروید به شهری که خواسته‌هایتان در آن تأمین است.» رفتند. اما داغِ خواری و بیچارگی بر پیشانی‌شان زده شد و گرفتار خشم خدا شدند؛ برای اینکه آیه‌ها و نشانه‌های خدا را قبول نمی‌کردند و پیامبران را ناجوانمردانه به شهادت می‌رساندند. این کارها ریشه در این داشت که نافرمانی می‌کردند و سرکشی!\nالبته از کسانی که اسلام آورده‌اند و یهودی‌ها و مسیحی‌ها و صابئی‌ها  آن‌هایی‌شان که خدا و روز قیامت را واقعاً باور دارند  و کار خوب می‌کنند، پاداششان پیش خدا محفوظ است و نه ترسی بر آنان غلبه می‌کند و نه غصه می‌خورند\nبه‌یاد بیاورید، وقتی کوه طور را بالای سرتان نگه داشته بودیم، از شما تعهد گرفتیم: «کتابی را که به شما داده‌ایم، جدّی بگیرید و مطالبش را آویزۀ گوش کنید تا بتوانید مراقب رفتارتان باشید.»\nاما شما بعد از دیدن آن‌همه معجزه، تعهدتان را زیر پا گذاشتید و اگر لطف و بزرگواری خدا در حقّتان نبود، سرمایۀ عمرتان را می‌باختید.\nحتماً شنیده‌اید داستان کسانی از قوم خودتان را که در روزهای شنبه از دستور الهی سرپیچی کردند. به آن‌ها گفتیم: «در نهایت ذلت، به‌صورت بوزینه دربیایید!»\nاین عذاب را مایۀ عبرت نسل حاضر در آن زمان و نسل‌های آینده قرار دادیم و همچنین، پندی برای خودمراقبان.\nموسی به قومش گفت: «خدا به شما دستور می‌دهد که ماده‌گاوی ‌ را سر ببرید.» با تعجب گفتند: «مسخره می‌کنی ما را؟!» جواب داد: «به خدا پناه می‌برم از اینکه بی‌ادب باشم.»\nگفتند: «باشد. از خدایت بخواه برایمان توضیح بدهد که سن آن گاو چقدر باشد.» گفت: «خدا می‌فرماید نه پیرِ پیر باشد و نه جوانِ جوان؛ بلکه بین این باشد و آن. حالا هرچه زودتر مأموریتتان را انجام دهید!»\nدوباره گفتند: «از خدایت بخواه برای ما مشخص کند که آن گاو چه‌رنگی باشد.» گفت: «خدا می‌فرماید گاوی باشد زردِ یکدست که بینندگان را به‌وجد بیاورد.»\nبار دیگر گفتند: «از خدایت بخواه برای ما روشن کند که آن گاو دقیقاً چطور گاوی باشد. ویژگی‌های آن گاو برای ما مبهم است؛ ولی با توضیح بیشتر، اِن‌شاءالله متوجه خواهیم شد.»\nگفت که خدا می‌فرماید: «نه آن‌قدر رام باشد که زمین را شخم بزند و نه مزرعه را آبیاری بکند؛ اما بسیار سالم باشد و هیچ لکه و خالی نداشته باشد.» بنی‌اسرائیل گفتند: «الان حقّ مطلب را ادا کردی!» به‌هرحال، چنین گاوی را سر بریدند. چیزی نمانده بود که فرمان خدا را انجام ندهند!\nاین‌همه، زمانی بود که کسی را کشتید و مرگش را به گردن همدیگر انداختید و خدا می‌خواست مخفی‌کاری‌تان را آشکار کند؛\nپس گفتیم: «قسمتی از آن گاوِ سربریده را به جسد مقتول بزنید تا زنده شود و قاتلش را معرفی کند.» خدا مرده‌ها را این‌طور زنده می‌کند و نشانه‌های قدرتش را نشانتان می‌دهد تا عقلتان را به‌کار بیندازید.\nولی به‌جای اینکه عبرت بگیرید، دل‌هایتان مثل سنگ شد و بلکه سخت‌تر از آن! آخر، سنگ‌هایی هست که از دلشان جوی‌های پرآب جاری می‌شود یا بعضی‌هایشان می‌شکافد و قطره‌های آب از آن بیرون می‌آید. سنگ‌هایی هم هست که از ترس خدا از بالای کوه‌ها فرو می‌ریزد! البته خدا بی‌خبر نیست که شما سنگدل‌ها چه می‌کنید!\nبا وجود این، آیا شما مسلمانان انتظار دارید چنین مردمی به حقانیت شما اعتراف کنند؟! با آنکه عده‌ای از آن‌ها سخنان خدا را می‌شنیدند و بعد از فهمیدنش تغییرش می‌دادند! درحالی‌که زشتی کارشان را می‌دانستند.\nوقتی یهودی‌ها با مسلمانان روبه‌رو می‌شوند، می‌گویند: «اسلام آورده‌ایم»؛ اما وقتی با هم خلوت می‌کنند، بزرگانشان می‌گویند: «چرا با مسلمانان چیزهایی را در میان می‌گذارید که خدا در تورات دربارۀ پیامبر اسلام برایتان مشخص کرده؟! نمی‌گویید در قیامت، پیش خدا، از آن‌ها به‌ضررتان استفاده کنند؟! پس چرا عقلتان را به‌کار نمی‌اندازید؟!»\nمگر نمی‌دانند که خدا می‌داند چه‌ها پنهان می‌کنند و چه‌ها آشکار؟!\nبعضی از یهودی‌ها بی‌سوادهایی‌اند که تصور می‌کنند معارف کتاب خدا در حدّ آرزوهای پوچ آن‌هاست  و با خواندنش خیال می‌کنند به آرزوهایشان می‌رسند!\nولی وای بر عالمانشان که دست‌نوشته‌هایی آماده می‌کنند و آن‌وقت می‌گویند: «این نوشته‌ها از طرف خداست!» تا با فروختنش مبلغ ناچیزی به جیب بزنند. پس وای بر آن‌ها با این دست‌نوشته‌هایشان و وای بر آن‌ها با چیزی که از این راه به‌دست می‌آورند!\nآن‌ها ادعا می‌کردند: «پَر آتشِ جهنم فقط چندروزی ما را می‌گیرد.»  از آن‌ها بپرس: «مگر قولی از خدا گرفته‌اید تا خدا خلافش عمل نکند؟! یا اینکه از روی نادانی، چیزی را به خدا نسبت می‌دهید؟!»\nنه که چند روز، بلکه همیشه در آتش‌اند؛ زیرا آن‌هایی که گناهی بکنند و گناهشان سرتاسر وجودشان را فرا بگیرد، جهنمی‌اند و آنجا ماندنی؛\nولی کسانی که مسلمان شوند و کارهای خوب بکنند، بهشتی‌اند و آنجا ماندنی.\nبه‌یاد بیاورید که از بنی‌اسرائیل تعهد محکم گرفتیم: «جز خدا را نپرستید و تا می‌توانید بی‌واسطه به پدر و مادر خوبی کنید و در خوبی‌کردن به خویشاوندان و یتیمان و بینوایان سنگ‌تمام بگذارید. با مردم، به زبانِ خوش، رفتار کنید. نماز را با آدابش بخوانید و صدقه هم بدهید.» ولی بعد از مدتی، جز عدۀ کمی، همه با بی‌اعتنایی، از این دستورها سرپیچی کردید.\nیادتان بیاید که از شما بنی‌اسرائیل تعهد گرفتیم: «خونِ هم را نریزید و همدیگر را از سرزمین خودتان بیرون نکنید.» و شما هم بر این تعهدگرفتن اعتراف کردید. حالا شما یهودی‌های صدر اسلام هم به این اعتراف اجدادتان گواهی می‌دهید.\nولی باز همین شمایید که به کشتن همدیگر ادامه می‌دهید! عده‌ای از خودتان را از خانه‌هایشان آواره می‌کنید و از روی سهل‌انگاری و تجاوز، برضدّ آوارگان همدست می‌شوید! اگر هم اسیر شما شوند، آن‌ها را با اسیران خودتان مبادله می‌کنید یا با گرفتن پول، آزادشان می‌سازید! درصورتی‌که از اولش هم، آواره‌کردنشان بر شما حرام بود. آیا  بعضی از احکام تورات را می‌پذیرید و بعضی را رد می‌کنید؟!مجازات کسانی از شما که این روال را در پیش بگیرند، جز خفت‌وخواری در زندگی دنیا نیست و روز قیامت هم به سخت‌ترین عذاب گرفتار می‌شوند. البته خدا بی‌خبر نیست که چه می‌کنید.\nاین‌ها همان کسانی‌اند که به‌قیمت ازدست‌دادن آخرت، زندگی پست دنیا را خریدند؛ بنابراین، نه از عذابشان کم می‌شود و نه کمکی به آن‌ها می‌شود!\nبه موسی کتاب تورات را دادیم و به‌دنبال او، پیامبرانِ دیگری را یکی پس از دیگری فرستادیم. به عیسی‌بن‌مریم هم معجزه‌های روشن بخشیدیم و او را به‌واسطۀ روح‌القدُس، یعنی برترین فرشتۀ خود، توانایی دادیم. هر بار که پیامبران چیزی برایتان می‌آوردند که باب میلتان نبود، چرا تکبر می‌کردید و عده‌ای را دروغگو می‌دانستید و عده‌ای را شهید هم می‌کردید؟!\nیهودی‌ها به بن‌بستِ جواب‌دادن که می‌خوردند، می‌گفتند: «خب، پس حتماً فهم ما کور است!» نخیر! خدا برای بی‌دینی‌شان لعنتشان کرده است؛ پس عدۀ کمی از آن‌ها ایمان می‌آورند.\nهمین‌که از طرف خدا برایشان قرآنی آمد که تأییدکنندۀ توراتشان بود، عمداً باورش نکردند؛ با اینکه قبل از آمدنش، همیشه امید داشتند که با آن بر بت‌پرست‌ها پیروز شوند و با اینکه قرآن و پیامبرِ اسلام را از قبل می‌شناختند. لعنت خدا بر چنین بی‌دین‌هایی باد!\nآن‌ها خودشان را به بد چیزی فروختند که از روی حسادت، آیه‌های خدا را نپذیرفتند و این‌طور اعتراض کردند: «خدا، از لطف خودش، قرآن را چرا بر آن بنده‌ای که خودش خواست، فرستاد؟!»  پس گرفتارِ خشم شدیدی شدند و عذابی خفت‌بار نصیب چنین بی‌دین‌هایی می‌شود.\nوقتی به آن‌ها پیشنهاد کنند: «قرآنی را که خدا فرستاده، باور کنید»، جواب می‌دهند: «ما فقط توراتی را که بر خودمان نازل شده، باور می‌کنیم!» بله، قرآن را باور نمی‌کنند؛ با آنکه حق است و توراتِ آن‌ها را قبول دارد. بگو: «اگر واقعاً تورات را باور داشتید، پس چرا قبل از این، پیامبرانِ خدا را می‌کشتید؟!»\nدر حقیقت، موسی برایتان معجزه‌های روشنی آورد؛ ولی شما در نبودِ او مشغول گوساله‌پرستی شدید. واقعاً که بد کردید!\nوقتی کوه طور را بالای سرتان نگه داشته بودیم، از شما تعهد محکم گرفتیم و هشدار دادیم: «کتابی را که به شما داده‌ایم، جدّی بگیرید و مطالبش را آویزۀ گوش کنید.» به‌زبان گفتند: «شنیدیم» و در دل گفتند: «بی‌خیال!» آخر، از روی بی‌دینی‌شان، عشق به گوساله تمام وجودشان را پر کرده بود! بگو: «با این‌همه کارهای زشتتان، اگر باز خودتان را باایمان می‌دانید، پس ایمانتان شما را به بد کارهایی وامی‌دارد!»\nپیامبر! به یهودی‌ها بگو: «اگر واقعاً عقیده دارید که از نظر خدا بهشت دربست مالِ شماست و نه مردم دیگر، پس چرا معطّلید؟! اگر راست می‌گویید، آرزوی مرگ کنید تا بروید به بهشت!»\nولی با کارهای زشتی که کرده‌اند، ابداً آرزوی مرگ نمی‌کنند. خدا حال چنین بدکارهایی را خوب می‌داند.\nیقین کن که این جماعت را حریص‌ترین مردم به زندگی دنیا و حتی حریص‌تر از بت‌پرست‌ها خواهی دید؛ به‌طوری‌که هریک از آن‌ها آرزو دارد هزار سال عمر به او داده شود! غافل از اینکه عمر طولانی هم، از عذاب دورشان نمی‌کند و خدا می‌بیند که چه می‌کنند.\nهشدارشان بده: «دشمن جبرئیل  دشمن خداست؛ زیرا جبرئیل قرآن را به‌فرمان خدا بر قلب تو فرستاده است؛ درحالی‌که قرآن تأییدکنندۀ کتاب‌های آسمانیِ موجود  است و راهنما و مژده‌ای برای مؤمنان.»\nهرکه با خدا، فرشتگانش، پیامبرانش و جبرئیل و میکائیل دربیفتد، بی‌دین است و خدا هم دشمن بی‌دین‌هاست.\nالبته آیه‌هایی روشن به‌سویت فرستادیم و فقط افراد منحرف، آن‌ها را رد می‌کنند.\nچرا هر بار که یهودی‌ها با خدا و رسولش تعهدی بستند، عده‌ای از آن‌ها تعهدشان را پشت گوش انداختند؟! از این بدتر: بیشترشان اصلاً ایمان ندارند!\nوقتی پیامبری از طرف خدا سراغشان آمد که نشانه‌هایش با نشانه‌های موجود در تورات هماهنگ بود، عده‌ای از عالمان یهود به تورات عمل نکردند و آن را پشت گوش انداختند؛ گویی اصلاً نمی‌دانند تورات کتاب خداست!\nجنّیانِ شرور شایعه کردند که سلیمان حکومتش را با جادوگری اداره می‌کرد! عالمان یهود این را جدّی گرفتند و آلودۀ جادو شدند! البته سلیمان آلودۀ جادوگری و بی‌دینی نشد؛ بلکه این جنّیانِ شرور بودند که بی‌دین شدند؛ چون به مردم جادو یاد می‌دادند.همچنین، عالمان یهود دنبال چیزهایی رفتند که بر دو فرشتۀ هاروت و ماروت در شهر بابِل  نازل شده بود؛ با اینکه آن دو فرشته، قبل از یاددادن شیوۀ کار جادوگرها به کسی، تأکید می‌کردند: «ما فقط وسیلۀ آزمایشیم. نکند از این تعلیمات استفادۀ نابجا کنی!» ولی از آن دو فرشته چیزهایی یاد می‌گرفتند که با آن بین مرد و همسرش جدایی می‌انداختند! هرچند که بی‌اجازۀ خدا نمی‌توانستند با جادو به کسی ضرر بزنند.خلاصه، یهودی‌ها چیزهایی یاد می‌گرفتند که به آن‌ها ضرر می‌زد و فایده‌ای هم نداشت. خوب هم می‌دانستند که به‌جای عمل به کتاب خدا، هرکه طرف‌دار‏ جادو باشد، در آخرت بهره‌ای نخواهد داشت. کاش می‌دانستند که خودشان را به بد چیزی فروخته‌اند!\nاگر یهودی‌ها ایمان می‌آوردند و از جادو دست می‌کشیدند، پاداشی از طرف خدا می‌گرفتند که برایشان بهتر بود. کاش این را هم می‌دانستند!\nمسلمانان! از عبارت‌های دوپهلو استفاده نکنید، بلکه به‌جایش طوری حرف بزنید که مایۀ سوء استفادۀ بدخواهان نشود. این توصیه را جدّی بگیرید؛ وگرنه آن‌هایی که از این دستور سرپیچی کنند، عذابی زجرآور دارند.\nاسلام‌نیاورده‌ها، یعنی اهل‌کتاب  و بت‌پرست‌ها، از سرِ انحصارطلبی و منفعت‌خواهی علاقه ندارند که ذره‌ای خیر از طرف خدا به شما برسد؛ چه رسد به خیر نبوت! حال آنکه خدا هرکس را شایسته ببیند، با رحمتِ ویژه‌اش می‌نوازد؛ زیرا خدا لطف بسیار دارد.\nهر آیه‌ای  که از میان برداریم یا از یادها ببریم، بهترش یا مِثلش را می‌آوریم. مگر نمی‌دانی که خدا از عهدۀ هر کاری برمی‌آید؟!\nمگر نمی‌دانی که فرمانروایی آسمان‌ها و زمین فقط مال خداست و غیرخدا یار و یاوری ندارید؟\nنکند قصد دارید همان چیزهایی را از پیامبرتان بخواهید که قبل‌ترها از موسی خواسته شد؟!  هرکه ایمانش را با بی‌دینی عوض کند، قطعاً راه درست را گم کرده است!\nخیلی از اهل‌کتاب، با اینکه حقانیتِ اسلام برایشان روشن شده بود، آرزو می‌کردند شما را بعد از اسلام‌آوردنتان به بی‌دینی بکشانند! این از روی حسدی بود که از وجودشان شعله می‌کشید!شما فعلاً چشم بپوشید و گذشت کنید تا وقتی خدا فرمانش را بفرستد. آخر، خدا از عهدۀ هر کاری برمی‌آید. !\nنماز را هم با آدابش بخوانید و صدقه بدهید. هر کار خوبی که برای خودتان جلوجلو بفرستید، آن را پیش خدا خواهید دید! بله، خدا کارهایتان را می‌بیند.\nیهودی‌ها و مسیحی‌ها، هر کدامشان جداجدا، ادعا می‌کردند: «غیر از گروه ما، کسی به بهشت نمی‌رود!» این‌ها، همه، خیالات خام آن‌هاست. بگو: «اگر راست می‌گویید، دلیلتان را بیاورید.»\nآیا جز شما کسی به بهشت نمی‌رود؟! چرا! آنانی که خودشان را با تمامِ وجود تسلیم خدا کنند و نیکوکار باشند، پاداششان پیش خدا محفوظ است و نه ترسی بر آنان غلبه می‌کند و نه غصه می‌خورند.\nیهودی‌ها می‌گفتند: «مسیحی‌ها عددی نیستند!» مسیحی‌ها هم می‌گفتند: «یهودی‌ها عددی نیستند!» جالب اینکه هر دویشان کتاب آسمانی می‌خواندند! بت‌پرست‌های نادان هم شبیه حرف‌های آن‌ها را بیان می‌کردند: «مسلمان‌ها عددی نیستند!» خدا روز قیامت در هر چیزی که سرش اختلاف داشتند، بینشان داوری می‌کند.\nچه کسانی بدکارتر از آن‌هایی‌اند که از ذکر نام خدا در مسجدها و مکان‌های عبادی منع می‌کنند و در تخریب این مکان‌ها می‌کوشند؟! آن‌ها حق ندارند وارد مساجد و مکان‌های عبادی بشوند، مگر با ترس و دلهره! این افراد در دنیا با خفت‌وخواری زندگی می‌کنند و در آخرت هم عذابی بی‌اندازه در انتظارشان است.\nشرق و غربِ عالَم مال خداست؛ پس به هر سو که رو کنید، همان سو جلوۀ خداست؛  زیرا خدا فراگیر  است و دانا.\nادعا می‌کردند: «خدا برای خودش فرزندی انتخاب کرده است!» او منزّه از این حرف‌هاست؛ بلکه آنچه در آسمان‌ها و زمین است، فقط مال اوست و همه گوش‌به‌فرمان اویند.\nاو خالق خلّاقِ  آسمان‌ها و زمین است. وقتی چیزی را بخواهد، فقط تا فرمان بدهد: «باش»، به‌سرعت به‌وجود می‌آید.\nبت‌پ‍رست‌های نادان اعتراض می‌کنند: «خدا چرا خودش با ما حرف نمی‌زند یا برای ما معجزه‌ای نمی‌آید؟!» اهل‌کتاب هم که قبل از آن‌ها زندگی می‌کردند، مثل همین حرف‌ها را می‌گفتند. دل‌هایشان مثل هم است و سروتَه یک کرباس‌اند! البته ما معجزات روشنِ بسیاری فرستاده‌ایم برای گروهی که یقین دارند.\nپیامبر! ما تو را بر اساس حکمت فرستادیم تا مژده‌رسان و هشداردهنده باشی. در قبال جهنمی‌ها، تو مسئول نیستی!\nیهودی‌ها هیچ وقت از تو راضی نمی‌شوند؛ مگر اینکه دنباله‌روِ دینشان بشوی! مسیحی‌ها هم همین‌طور. به آن‌ها بگو: «فقط راهنمایی خدا راهنمایی واقعی است.» اگر بعد از اینکه این حقایق به دستت رسیده، تابع میل آن‌ها شوی، مستحق عذاب می‌شوی و در برابر خدا دیگر یار و یاوری نداری.\nفقط کسانی که کتاب آسمانی تقدیمشان کرده‌ایم و آن‌طورکه بایدوشاید آن را می‌خوانند، ایمان واقعی به آن دارند؛ ولی کسانی که به آن اعتقادی ندارند، سرمایۀ عمرشان را باخته‌اند!\nآی بنی‌اسرائیل، به‌خاطر بیاورید نعمت‌هایی را که به شما بخشیدم و اینکه شما را از مردم زمانِ خودتان برتر ساختم.\nبترسید از روزی که اصلاً کسی به‌درد کسی نخورَد و برای نجاتشان از عذاب، غرامتی پذیرفته نمی‌شود و شفاعتی درباره‌شان سودمند نباشد و کمکی به آن‌ها نشود!\nوقتی خدا ابراهیم را با حوادثی مهم  امتحان کرد و وی را در امتحان موفق ساخت، فرمود: «من تو را راهبر مردم می‌کنم.»  گفت: «و از بچه‌ها و نسلم چطور؟» فرمود: «البته این جایگاه حساس به بدکارها نمی‌رسد و به معصومان، آری.»\nیادتان بیاید که خانۀ کعبه را محل رفت‌وآمد مردم و جایی امن کردیم و دستور دادیم: «برای نماز طواف، جایی پشت مقام ابراهیم  بایستید.» به ابراهیم و اسماعیل هم سفارش کردیم: «برای طواف‌گزاران، اعتکاف‌کنندگان، رکوع‌کنندگان و سجده‌گزاران، خانه‌ام را از هرچه رنگ‌وبوی بت‌پرستی دارد، پاک کنید.»\nوقتی ابراهیم گفت: «خدایا، این سرزمین را شهر امنی کن و از اهالی‌اش، به هرکه خدا و قیامت را باور دارد، از محصولات کشاورزی روزی کن»، خدا فرمود: «البته کسی را هم که بی‌دینی کند، از دنیای ناچیز  بهره‌مندش می‌کنم؛ ولی دست‌آخر او را به عذاب جهنم می‌کشانم و آن، بد سرانجامی است!»\nابراهیم و اسماعیل، وقتی پایه‌های خانۀ خدا را بالا می‌بردند،  زمزمه می‌کردند: «خدایا، از ما بپذیر که تنها تویی شنوا و دانا.\nخدایا، ما را با تمام وجود تسلیمِ محض خودت کن و از نسلمان هم جامعه‌ای بساز تسلیم محض خودت. نشانمان بده که اعمال و آداب دینی‌مان را چطور انجام بدهیم و دست نوازشت را سرِمان بکش که فقط تویی نوازشگر مهربان.\nخدایا، در بین آنان، پیامبری از خودشان بفرست که آیه‌هایت را به‌دقت برایشان بخواند و کتاب آسمانی و حکمت  یادشان بدهد و جانشان را از آلودگی‌ها پاک کند؛ چون فقط تویی شکست‌ناپذیرِ کاردرست.»\nجز کسی که سبک‌مغزی می‌کند، چه کسی از دین توحیدیِ ابراهیم رو برمی‌گرداند؟! ابراهیم را در دنیا انتخاب کردیم و در آخرت هم جزو شایستگانِ برتر  خواهد بود؛\nزیرا تا خدا به او فرمود: «تسلیم شو»، گفت: «با همۀ وجود، تسلیم صاحب جهانیان شدم.»\nهریک از ابراهیم و یعقوب بچه‌های خود را به همان دین سفارش کرد: «بچه‌های من! خدا این دین را برایتان انتخاب کرده است. پس نکند جز در حالت تسلیمِ خدا بودن، از این دنیا بروید!»\nوقتی مرگ سراغ یعقوب آمد، مگر شما یهودی‌ها و مسیحی‌ها حاضر بودید؟! وقتی یعقوب از بچه‌هایش پرسید: «بعد از مردن من، چه کسی را می‌پرستید؟» جواب دادند: «معبود تو و معبود پدرانت، ابراهیم و اسماعیل و اسحاق، را می‌پرستیم که معبودی یکتاست و ما تسلیم محضِ اوییم.»\nبه‌هرحال، دوران آن جوامع به‌سر رسید. کارهای آن‌ها به خودشان مربوط بود و کارهای شما به خودتان مربوط است! شما پاسخ‌گوی کارهای آن‌ها نخواهید بود.\nیهودی‌ها به مسلمانان پیشنهاد کردند: «یهودی باشید تا هدایت بشوید!» و مسیحی‌ها هم پیشنهاد کردند: «مسیحی باشید تا هدایت بشوید.» بگو: «نه، بلکه دنباله‌روِ دین ابراهیمِ میانه‌رو هستیم و او هرگز بت‌پرست نبود.»\nمسلمانان! بگویید: «ایمان آورده‌ایم به خدا و به آنچه به‌سوی ما فرستاده شده و به آنچه به‌سوی ابراهیم و اسحاق و یعقوب و پیامبران از نسل یعقوب  فرستاده شده و به آنچه به موسی و عیسی داده شده و به آنچه به تمام پیامبران از طرف خدا داده شده است. در اصلِ نبوت، بین هیچ کدامشان فرق نمی‌گذاریم و در برابر خدا تسلیمیم... .»\nپس اگر آن‌ها هم ایمان آوردند به آنچه شما به آن ایمان آورده‌اید، قطعاً هدایت شده‌اند؛ اما اگر سرپیچی کردند، فقط در فکر ایجاد جدایی و اختلاف‌اند و به‌همین زودی‌ها خدا شرّشان را از سرِ تو کم می‌کند. آخر، او شنوای داناست.\n«... بله، به ایمانمان رنگ خدایی می‌دهیم و چه کسی بهتر از خدا به دل‌ها رنگ می‌دهد؟ ما فقط خدا را بندگی می‌کنیم.»\nبگو: «آیا دربارۀ خدا با ما چون‌وچرا می‌کنید؟! با آنکه او خدای ما و شماست و کارهای ما مال خودمان است و کارهای شما مال خودتان! و ماییم که خدا را از ته دل می‌پرستیم!\nحالا باز هم، شما یهودی‌ها ادعا می‌کنید که ابراهیم و اسماعیل و اسحاق و یعقوب و اَسباط یهودی‌اند؟! و شما مسیحی‌ها می‌گویید مسیحی‌اند؟!» بگو: «شما بهتر می‌دانید یا خدا؟!» خدا بر تسلیمِ محض بودنِ این پیامبران در کتاب‌های آسمانی گواهی داده است و چه کسانی بدکارتر از آن‌هایی‌اند که این را مخفی می‌کنند؟! خدا بی‌خبر نیست که چه می‌کنید!\nبه‌هرحال، آن‌ها هم جوامعی بودند که دورانشان به‌سر رسید. کارهای آن‌ها به خودشان مربوط بود و کارهای شما به خودتان مربوط است! شما پاسخ‌گوی کارهای آن‌ها نخواهید بود\nبعضی مردم کم‌عقل اعتراض خواهند کرد: «چه شد که مسلمانان از قبله‌ای برگشتند که به‌طرفش می‌ایستادند؟»  جواب بده: «شرق و غربِ عالَم مال خداست و او هرکه را شایسته ببیند، به راه درستِ زندگی می‌برد.»\nاین‌طور، از بین شما مسلمانان، گروهی را برگزیدیم تا شاهد کارهای مردم باشید و پیامبر هم شاهد کارهای شما باشد. قبله‌ای را که قبلاً به‌طرف آن رو می‌کردی، فقط برای این قرار داده بودیم که پیروان پیامبر را از آن‌هایی که عقب‌گرد می‌کنند، جدا کنیم. البته موضوع قبله امتحان سختی بود؛ مگر برای کسانی که خدا دستشان را گرفت. در ضمن، خدا بنا ندارد نمازهای گذشتۀ شما  را بی‌اثر کند. آخر، خدا در حق مردم، دلسوز مهربان است.\nنگاه‌های انتظارآمیزت به‌سوی آسمان را کاملاً می‌بینیم! اکنون، تو را به‌سوی قبله‌ای برمی‌گردانیم که دوستش داری. پس، برای خواندن نماز، به‌طرف مسجدالحرام برگرد و شما مسلمانان هم هر جا که بودید، به‌طرف مسجدالحرام برگردید. اهل‌کتاب می‌دانند که این تغییر قبله کارِ درستی از طرف خداست. خدا هم از کارهایشان بی‌خبر نیست.\nاگر برای اهل‌کتاب هر جور معجزه‌ای بیاوری، باز به قبلۀ تو تن نمی‌دهند! تو هم دیگر تن به قبلۀ آن‌ها نده. تازه، آن‌ها خودشان هم تن به قبلۀ همدیگر نمی‌دهند! اگر بعد از اینکه این حقایق به دستت رسیده، تابع میل آن‌ها بشوی، آن‌وقت تو هم جزو بدکارها خواهی شد!\nاهل کتاب محمد را همان‌قدر خوب می‌شناسند که بچه‌هایشان را می‌شناسند! ولی عده‌ای از آن‌ها آگاهانه این حقیقت را مخفی می‌کنند.\nهر حقی از طرف خداست؛ پس برای لحظه‌ای حتی، شک به دلت راه نده.\nهر گروهی به‌هرحال قبله‌ای دارد که به‌طرف آن رو می‌کند؛ پس بیشتر از این، دربارۀ تغییر قبله بحث نکنید و به‌جایش در کارهای خوب از همدیگر سبقت بگیرید! که هر جا باشید، خدا برای روز قیامت احضارتان می‌کند. آخر، خدا از عهدۀ هر کاری برمی‌آید.\nپیامبر! هر جا رفتی، برای خواندن نماز به‌طرف مسجدالحرام بایست... . راستی، این دستور از طرف خداست و دیگر تغییر نمی‌کند و خدا بی‌خبر نیست که چه می‌کنید.\n... بله، هر جا رفتی، برای خواندن نماز به‌طرف مسجدالحرام بایست و شما مسلمانان نیز هر جا که بودید، برای خواندن نماز به‌طرف مسجدالحرام بایستید تا مردم هیچ دلیل و اعتراضی برضدّ شما نداشته باشند؛ مگر افراد بهانه‌جو که هیچ وقت از بهانه‌جویی دست برنمی‌دارند.البته از آن‌ها نترسید و فقط از من حساب ببرید. بله، قبله را تغییر دادم تا هم نعمتم را بر شما کامل کنم و هم با خیالی راحت نماز بخوانید؛\nهمان‌طورکه میانتان پیامبری فرستادم از خودتان تا آیه‌هایمان را به‌دقت برایتان بخواند و جان‌هایتان را از آلودگی‌ها پاک کند و قرآن و حکمت  یادتان بدهد و نیز چیزهایی را یادتان بدهد که از شما برنمی‌آمد یاد بگیرید\nبنابراین، به‌یاد من باشید؛ من هم به‌یاد شما هستم. مرا شکر کنید و ناسپاسی‌ام نکنید.\nمسلمانان! با صبر و نماز از خدا کمک بخواهید که خدا در کنار اهل صبر است.\nبه آنان که در راه خدا شهید می‌شوند، مرده نگویید؛ بلکه به‌طور ویژه زنده‌اند؛ ولی شما درک نمی‌کنید.\nحتماً با مشکلات امنیتی و اقتصادیِ مختصری امتحانتان می‌کنیم و نیز با ضررهای مالی و جانی و زراعی. البته به اهل صبر مژده بده؛\nهمان کسانی که هرگاه مصیبتی برایشان پیش بیاید، می‌گویند:إنّا لِله و إنّا إلَیهِ راجِعون\nدرودهای خدا و لطفش همیشه شامل حالشان می‌شود و همین‌ها هدایت‌یافتۀ واقعی‌اند.\nصفا و مَروِه  از نشانه‌های بندگیِ خداست؛ بنابراین هرکه حج یا عمره انجام می‌دهد، باید سعیِ صفا و مروه به‌جا بیاورد. البته هرکه کار خوبی را با اشتیاق انجام بدهد، خدا قدرشناسی داناست\nکسانی که دلیل‌های روشن و راهنمایی‌های  ما را مخفی می‌کنند، با آنکه آن‌ها را در کتاب آسمانی برای مردم توضیح داده‌ایم، خدا لعنتشان می‌کند و همۀ لعنت‌کنندگان هم لعنتشان می‌کنند!\nمگر آن‌هایی که توبه کنند و خطاهایشان را جبران سازند و پنهان‌کاری‌هایشان را آشکار کنند. دراین‌صورت است که توبه‌شان را قبول می‌کنم و منم آن توبه‌پذیر مهربان.\nکسانی هم که بی‌دین بمانند و در حال بی‌دینی بمیرند، لعنت خدا و همۀ فرشتگان و مردم بر آن‌ها!\nهمیشه از رحمت خدا دورند. نه عذابشان کم می‌شود و نه مهلت فرار به آن‌ها می‌دهند!\nمعبود شما معبود یگانه‌ای است که غیر او، کسی شایستۀ بندگی نیست و بزرگوار مهربان است.\nنشانه‌هایی از یکتایی خدا: آفرینش آسمان‌ها و زمین، رفت‌وآمدِ شب و روز، کشتی‌هایی که در دریاها برای منافع انسان‌ها عبورومرور می‌کنند، برف و بارانی که خدا از میان ابرها می‌فرستد تا به‌برکتش، زمین را بعد از مردنش زنده کند، گونه‌های جانوری که روی زمین پراکنده است و گردش بادها و ابرهای معلّق بین آسمان و زمین. این نشانه‌ها برای مردمی است که عقلشان را به‌کار می‌اندازند.\nبعضی مردم همتایانی به‌جای خدا انتخاب می‌کنند و همان‌قدر دوستشان دارند که باید خدا را دوست داشت! ولی مسلمانان فقط عاشق خدایند. کاش بت‌پرست‌های بدکار می‌دانستند وقتی عذاب را به‌چشم ببینند، متوجه می‌شوند که قدرت‌ها یکسره دست خداست و عذاب الهی هم شدید است!\nآن‌وقت، پیشوایان باطل از پیروان خود بیزاری می‌جویند و عذاب را درحالی می‌چشند که دستشان از همه‌جا کوتاه شده!\nپیروان هم تأسف می‌خورند: «کاش یک‌بارِ دیگر به دنیا برمی‌گشتیم تا همان‌طورکه پیشوایانمان الان از ما بیزاری می‌جویند، ما هم از آن‌ها بیزاری بجوییم!» بله، خدا کارهایشان را این‌طور با طعم پشیمانی و افسوس نشانشان می‌دهد و راه خروجی هم از آتش ندارند!\nمردم! از چیزهایی در زمین استفاده کنید که حلال و پاکیزه است و پا جای پای شیطان نگذارید که او دشمن علنیِ شماست.\nاو شما را فقط به بدی‌ها و زشتی‌ها فرمان می‌دهد و به اینکه ندانسته، حرف‌هایی به خدا نسبت بدهید!\nوقتی به بت‌پرست‌ها می‌گویند: «از دستورهایی پیروی کنید که خدا فرستاده است»، می‌گویند: «نه، بلکه فقط از چیزهایی تقلید می‌کنیم که دیدیم پدرانمان دنبال آن‌اند.» حتی اگر پدرانشان عقلشان را به‌کار نینداخته و در راه درست نبوده‌اند، آیا باز هم باید دنباله‌روِ آن‌ها باشند؟!\nحالِ تو در دعوت سران بی‌دین، مثل حال کسی است که یاسین به گوش خر می‌خواند! این‌ها کر و لال و کورند و برای همین، عقلشان را به‌کار نمی‌اندازند.\nمسلمانان! از نعمت‌های پاک‌وپاکیزه‌ای بخورید که روزی‌تان کرده‌ایم و اگر فقط خدا را بندگی می‌کنید، فقط او را شکر کنید.\nخدا خوردن این‌ها را بر شما حرام کرده است: حیوان مرده، خون، گوشت خوک و حیوان حلال‌گوشتی که وقت سربریدنش نام غیرخدا را بر آن برده‌اند. البته هرکه برای حفظ جانش، آن‌هم با بی‌میلی و به‌اندازۀ ضرورت، مجبور به خوردنشان بشود، سهل‌انگاری نکرده؛ چون خدا آمرزندۀ مهربان است.\nکسانی که آیه‌های کتاب خدا را مخفی می‌کنند و آن را به‌قیمت ناچیزِ مادی می‌فروشند، جز آتش چیزی در شکم‌هایشان فرو نمی‌کنند و خدا روز قیامت با آن‌ها محبت‌آمیز حرف نمی‌زند. همچنین در این دنیا‌ توفیق پاک‌سازی از گناهان به آن‌ها نمی‌دهد و در آخرت دچار عذابی زجرآور می‌شوند.\nاین‌ها کسانی‌اند که گمراهی و عذاب را به‌قیمت ازدست‌دادن هدایت و آمرزش خریدند. عجب صبری در برابر آتش دارند!\nآن‌همه عذاب برای این است که خدا کتابش را حساب‌شده و هدف‌دار فرستاد و کسانی که با آن مخالفت کنند، خیلی از واقع دورند!\nخوبی فقط این نیست که برای عبادت، به‌طرف مشرق یا مغرب بایستید؛ بلکه خوبیِ اصل‌کاری این است که انسان‌ها خدا، روز قیامت، فرشتگان، کتاب آسمانی و پیامبران را باور کنند و اموالشان را با همۀ علاقه‌ای که به آن دارند، برای خویشان، یتیمان، درماندگان، درراه‌مانده‌ها، فقیران و در راه آزادی بردگان مصرف کنند و نماز را با آدابش بخوانند و زکات بدهند و وقتی تعهد می‌دهند، به تعهدشان وفادار بمانند و به‌ویژه در سختی‌ها و خسارت‌ها و در میدان جنگ، صبور باشند. همین‌هایند که صداقت دارند و خودمراقبان واقعی‌اند.\nاگر در جامعۀ اسلامی قتلی رخ بدهد، شما مسلمانان باید برای اجرای قصاص  تلاش کنید؛ بدین‌صورت که شخص آزاد به‌جای شخص آزاد قصاص شود، برده به‌جای برده و زن به‌جای زن. اگر حق قصاص را خانوادۀ مقتول به‌نفع قاتل بخشید، قاتل باید ممنونِ این بزرگواری باشد و خون‌بها را بی‌معطّلی به خانوادۀ مقتول بپردازد. این حکم، نوعی تخفیف و لطف از طرف خداست. بعد از قصاص یا دادن دیه، اگر هریک از طرفین زیاده‌روی کند، عذابی زجرآور در انتظار اوست.\nقانونِ قصاص مایۀ دوام زندگی شماست، ای خردمندان، تا جامعه را از قتل و خون‌ریزی حفظ کنید.\nمستحب است که وقتی مرگِ یکی از شما نزدیک است و چیزِ به‌دردبخوری از خود باقی گذاشته است، یک‌سومش را به‌نحوی آبرومندانه برای پدر و مادر و خویشاوندان وصیت  کند که این کار در شأن خودمراقبان است.\nآن‌هایی که بعد از دانستن وصیت تغییرش بدهند، این سهل‌انگاری فقط متوجه همان‌هایی است که تغییرش می‌دهند.‌ خدا شنوای داناست.\nالبته اگر کسی نگرانِ این باشد که وصیت‌کننده در وصیتش دچار اشتباهی شده یا احیاناً سهل‌انگاری کرده است و آن‌وقت به‌قصد سازش بین وارثان تغییرش بدهد، گناهی مرتکب نشده است و در لغزش‌های احتمالی‌اش، خدا آمرزندۀ مهربان است.\nمسلمانان! همان‌طورکه بر مردمان پیش از شما روزه واجب بود، بر شما هم واجب است تا خودمراقب بشوید.\nروزهایش هم مشخص است. البته هر کدامتان که مریض یا در سفرید، روزهای دیگری را به‌جایش روزه بگیرید.کسانی که روزه برایشان طاقت‌فرساست، به‌جای هر روز به فقیری یک وعده غذا بدهند و البته اگر داوطلبانه روزه بگیرند، برایشان بهتر است. در کل، روزه‌گرفتن برایتان خوب است؛ البته اگر فوایدش را بدانید.\nماه رمضان ماهی است که در آن، قرآن برای راهنمایی مردم فرستاده شده است و قرآن نشانه‌های روشن برای هدایت دارد و جداکنندۀ حق از باطل است. پس، هر کدامتان که وارد این ماه شدید، باید آن را روزه بگیرید؛ ولی آن‌هایی که مریض یا در سفرند، روزهای دیگری را به‌جای آن روزه بگیرند تا یک ماه کامل شود. خدا راحتی‌تان را می‌خواهد. سختی‌تان را که نمی‌خواهد! بله، خدا توفیق روزه‌گرفتن به شما داد تا برای اینکه هدایتتان کرده است، به بزرگی یادش کنید و شکرش را به‌جا آورید.\nوقتی بندگانم دربارۀ من از تو می‌پرسند، از قول من بگو: «نزدیکم من!  همیشه هم، دعای دعاکننده را وقتی فقط مرا بخواند، سریع جواب می‌دهم. پس آنان هم دعوتم را بپذیرند و به من ایمان بیاورند تا در مسیر رشد قرار بگیرند.»\nدر شب‌های روزه‌داری، هم‌بستری با همسرانتان برایتان حلال است. آن‌ها مثل لباس شمایند و شما مثل لباس آن‌ها. خدا می‌دانست که شما به خودتان خیانت می‌کردید؛ پس توبه‌تان را قبول کرد و از شما گذشت. اما از الان، در شب‌های روزه‌داری، تا اذان صبح می‌توانید با آن‌ها زناشویی کنید و بچه‌های شایسته‌ای که خدا برایتان در نظر گرفته است، از او بخواهید. تا وقتی باریکۀ نور سحر از افق تاریک سر بزند، یعنی تا اذان صبح، می‌توانید بخورید و بنوشید. بعدش، روزه را تا مغرب ادامه دهید.وقتی هم در مساجد اعتکاف می‌کنید، با همسرانتان زناشویی نکنید. این‌ها خط‌قرمزهای خداست. نزدیک این مرزها نشوید. خدا آیات و احکام خود را این‌طور برای مردم بیان می‌کند تا مراقب رفتارشان باشند.\nاموال همدیگر را که بینتان در گردش است، به‌ناحق نخورید و برای بالاکشیدن مال مردم از راه ظلم و گناه، به قاضی‌ها رشوه ندهید.  خودتان هم می‌دانید که این کار چقدر زشت است!\nپیامبر! دربارۀ فایدۀ شکل‌های مختلفِ ماه از تو می‌پرسند. بگو: «آن‌ها تقویم طبیعی برای مردم است و تعیین‌کنندۀ زمان حج.» خوبی آن نیست که لقمه را دور سر بچرخانید؛ بلکه خوبی آن است که مراقب رفتارتان باشید. پس در هر کاری از راهش وارد شوید و در حضور خدا مراقب رفتارتان باشید تا خوشبخت بشوید.\nدر راه خدا، با بت‌پرست‌هایی بجنگید که با شما سرِ جنگ دارند؛ ولی از حدّواندازه خارج نشوید! چون‌که خدا تجاوزکارها را دوست ندارد.\nهر جا پیدایشان کردید، بکُشید و از مکه بیرونشان کنید، همان‌طورکه از آنجا بیرونتان کردند. فتنه‌گریِ آن‌ها بدتر است از کشته‌شدنشان به دست شما!البته در کنار مسجدالحرام با آن‌ها نجنگید؛ مگر آنکه بخواهند با شما در آنجا بجنگند. بله، اگر با شما در آنجا جنگیدند، بی‌معطّلی آن‌ها را بکشید که سزای بی‌دین‌ها همین است. !\nولی اگر از جنگ با شما کنار مسجدالحرام دست برداشتند، خدا آمرزندۀ مهربان است.\nبا این فتنه‌گرها آن‌قدر بجنگید تا دیگر فتنه‌ای در عالم نباشد و دین الهی عالم‌گیر شود؛ ولی اگر از بی‌دینی و فتنه‌گری دست برداشتند، رهایشان کنید؛ زیرا فقط با ستمکارها دشمنی جایز است.\nجنگ در ماه حرام  در برابر جنگ در ماه حرام. بله، حرمت‌شکنی‌‌ها  را می‌توانید تلافی کنید: هرکه به حقوق و حریم شما دست‌درازی کرد، شما به‌همان صورت تلافی کنید. البته در این کار زیاده‌روی نکنید و بدانید خدا در کنار خودمراقبان است.\nبا کمک مالی به جبهۀ مسلمانان، در راه خدا هزینه کنید و با کوتاهی در این مسئله، خودتان را به نابودی نکشانید! خوبی کنید که خدا درستکاران را دوست دارد.\nحج و عمره را برای رضای خدا به‌پایان برسانید. پس اگر به‌خاطر بیماری یا ترس از دشمن وارد مکه نشدید، بسته به توانِ مالی‌تان، شتر یا گاو یا گوسفند قربانی کنید و تا آن حیوان در قربانگاه قربانی نشده، سرهایتان را نتراشید.‌در ضمن، هر کدامتان سردرد دارید یا مرض پوستی و ناچارید سرتان را زودتر بتراشید، به‌جایش باید روزه‌ای بگیرید یا صدقه‌ای بدهید یا گوسفندی بکشید. حال اگر از بیماری یا خطر دشمن در امان بودید و قصد حج تمتّع کردید، بسته به توانِ مالی‌تان، قربانی کنید. اگر هم توان مالی برای تهیۀ قربانی نداشتید، به‌جایش سه روز در سفرِ حج و هفت روز بعد از برگشتن از حج، روی‌هم ده روز، روزه بگیرید.حج تمتّع وظیفۀ آنانی است که ساکن مکه و اطرافش نباشند. از این بترسید که حج تمتّع را قبول نداشته باشید و بدانید مجازات خدا شدید است!\nحج در ماه‌های معیّنی انجام می‌شود. هرکس در این ماه‌ها با پوشیدن لباس اِحرام، حج را بر خود واجب کند، هم‌بسترشدن و گفتن دروغ و ناسزا و قسم‌خوردنِ به خدا، ممنوع است.در ضمن، هر کار خوبی بکنید، خدا آن را می‌داند. پس برای سفر آخرت هم، زادوتوشه بردارید که بهترین زادوتوشه مراقبت از رفتار است. پس ای اهل خِرد، در حضور من مراقب رفتارتان باشید.\nبرایتان اشکالی ندارد که در سفر حج با کارهای تجاری دنبال روزی حلال الهی باشید. وقتی هم از عرفات برگشتید، در مَشعَرُ‌الحرام خدا را یاد کنید. بله، یادش کنید، به‌شکرانۀ اینکه هدایتتان کرد که بدون‌شک قبل از آن گمراه بودید.\nبعد، از همان جایی که مردم به‌طرف مِنا سرازیر می‌شوند، شما هم سرازیر بشوید و از خدا آمرزش بخواهید که خدا آمرزندۀ مهربان است.\nوقتی اعمال حجّتان را تمام کردید، خدا را همان‌طور یاد کنید که پدرانتان را به‌رسم جاهلیت یاد می‌کردید و بلکه بهتر از آن. بعضی دعاکنندگان این‌طور دعا می‌کنند: «خدایا، به ما فقط در همین دنیا بده!» خب، دیگر در آخرت بهره‌ای ندارند!\nاما عدۀ دیگر این‌طور دعا می‌کنند: «خدایا، به ما در این دنیا خوبی بده و در آخرت هم خوبی بده و از عذاب جهنم حفظمان کن.»\nالبته همۀ دعاکنندگان تأثیر دعاهای خود را به‌اندازۀ کار و تلاششان می‌بینند. خدا به‌سرعت حسابرسی می‌کند.\nدو یا سه روز در مِنا باشید و خدا را یاد کنید؛ پس هر حاجیِ باتقوایی، چه بعد از دو روز به مکه برگردد و چه بعد از سه روز، درهرصورت به سهل‌انگاری متهم نمی‌شود. راستی! در حضور خدا مراقب رفتارتان باشید و بدانید شما را دسته‌جمعی به محضرش می‌برند.\nلابه‌لای مردم، منافق‌هایی هستند که از ظاهر و محتوای حرف‌هایشان دربارۀ زندگی خوب در دنیا، خوشت می‌آید. تازه، خدا را بر چیزی که در دل دارند، شاهد می‌گیرند! اتفاقاً آن‌ها دشمن سرسختِ اسلام‌اند.\nوقتی به مقام‌ومنصبی برسند، همۀ تلاششان را به‌کار می‌بندند تا در جامعه هرج‌ومرج راه بیندازند و کشاورزی و دامداری و نسلِ بشر را به نابودی بکشانند. البته خدا هرج‌ومرج را دوست ندارد.\nوقتی به آن‌ها بگویند: «بترسید از خدا و دست بردارید از این کارها»، غرور بیجا باعث سهل‌انگاری‌شان می‌شود؛ پس حقّشان همان جهنم است و آن بدجایی است!\nبین مردم، کسانی هم هستند که برای به‌دست‌آوردن رضایت خدا جانشان را تقدیم می‌کنند و خدا با آفریدن چنین افرادی، نشان داده که دلسوز بندگانش است.\nمسلمانان! همگی تسلیم محض خدا باشید و پا جای پای شیطان نگذارید که او دشمن علنیِ شماست\nبعد از این‌همه دلیل‌های روشن، اگر دست از پا خطا کنید، بدانید خدا در انتقام‌گیری از شما شکست‌ناپذیرِ کاردرست است!\nخطاکارها نکند فقط منتظر این‌اند که خدا و فرشتگانِ عذاب، در پوشش ابرهای تیره و تار، سراغشان بیایند و کارشان یکسره بشود؟! البته که همۀ کارها به خدا ختم می‌شود.\nاز بنی‌اسرائیل  بپرس که چه نعمت‌ها و معجزه‌های روشنی به آن‌ها دادیم؛ ولی نمک‌نشناسی کردند! هرکه نعمت‌های خدادادی را نابجا استفاده کند، بداند که مجازات خدا شدید است.\nزندگی پست دنیا در نظر بی‌دین‌ها رنگ‌ولعاب داده شده است. برای همین، مسلمانان را مسخره می‌کنند؛ درحالی‌که روز قیامت، مسلمانانِ خودمراقب از آن‌ها برترند. بله، خدا به هرکه مصلحت بداند، بی‌حساب روزی می‌دهد.\nانسان‌های نخستین  گروهی ساده و یکدست بودند که کم‌کم دچار اختلافِ شدید شدند. خدا پیامبران اولوالعزم را فرستاد تا مژده‌رسان و هشداردهنده باشند و همراهشان کتاب دادگستر فرستاد تا دربارۀ چیزهایی که مردم سرش اختلاف داشتند، بینشان داوری کنند؛ ولی این عالمانِ زیاده‌خواه بودند که اختلاف‌نظر در دین را باب کردند، آن‌هم بعد از این‌همه دلیل‌های روشن. خدا به مؤمنان لطف کرد و در کوران اختلاف‌ها و تفرقه‌ها، راه را از چاه نشانشان داد. بله، خدا هرکه را شایسته ببیند، به راه درستِ زندگی می‌برد.\nنکند خیال کرده‌اید بی‌آنکه مثل گذشتگانِ قبل از خودتان سختی بکشید، به بهشت می‌روید؟! آنان با سختی‌ها و رنج‌های فراوانی دست‌وپنجه نرم کردند و تا جایی به هول‌وهراس افتادند که نزدیک بود پیامبران و پیروانشان بگویند: «یاری خدا پس کِی می‌آید؟!» بدانید کمک خدا نزدیک است!\nاز تو می‌پرسند که چه چیزی انفاق کنند. بگو: «هر چیزِ به‌دردخوری که انفاق می‌کنید، بهتر است به پدر و مادر، خویشان، یتیمان، فقیران و درراه‌مانده‌ها برسد. معلوم است که هر کار خیری می‌کنید، خدا آن را می‌داند.»\nجنگ با دشمن بر شما واجب است، هرچند برایتان ناخوشایند است! شاید چیزی را دوست نداشته باشید؛ اما به‌نفعتان باشد. شاید هم چیزی را دوست داشته باشید؛ اما به‌ضررتان باشد. سود و زیان واقعی را خدا می‌داند. شما که نمی‌دانید!\nاز تو دربارۀ جنگ در ماه حرام می‌پرسند. پاسخ بده: «جنگ در ماه حرام گناه بزرگی است؛ اما مانع‌شدن از عبادت خدا و انکار عملیِ عبادت و جلوگیری از ورود مردم به مسجدالحرام و اخراج مسلمانان از مکه از نظر خدا گناهی بزرگ‌تر است. در واقع، فتنه‌گری از آدم‌کشی هم بدتر است!» آن‌ها آن‌قدر با شما می‌جنگند تا اگر بتوانند، شما را از دینتان برگردانند. هر کدامتان که از دین خودش برگردد و در حال بی‌دینی بمیرد، کارهای خوبی هم که احتمالاً کرده است، در دنیا و آخرت هدر می‌رود. این‌جور آدم‌ها جهنمی‌اند و آنجا ماندنی.\nالبته مسلمانان واقعی و کسانی که در راه خدا مهاجرت کرده و جنگیده‌اند، به‌لطف خدا امیدوارند؛ زیرا خدا آمرزندۀ مهربان است.\nپیامبر! از تو دربارۀ شراب و قمار می‌پرسند. بگو: «گناه شراب‌خواری و قماربازی بزرگ است. البته منافع کم و کاذبی هم برای مردم دارند؛ ولی گناهشان بیشتر است از سودشان.»همچنین، از تو می‌پرسند که چه چیزی انفاق کنند. بگو: «مازاد بر نیاز خودتان را.» خدا آیات و احکام خودش را این‌طور برایتان روشن می‌کند تا دربارۀ دنیا و آخرت، خوب فکر کنید.\nبله ، دربارۀ دنیا و آخرت، خوب فکر کنید. از تو دربارۀ یتیمان می‌پرسند. بگو: «سروسامان‌دادن به زندگی آنان، با مدیریت صحیح اموالشان، بهتر از این است که کلاً رهایشان کنید. اگر آنان را جزو زندگی خودتان هم کردید، خب انگار برادرتان‌اند! البته خدا خرابکار را از درستکار تشخیص می‌دهد.» اگر خدا می‌خواست، شما را دراین‌باره به‌زحمت می‌انداخت.  خدا شکست‌ناپذیرِ کاردرست است\nبا زن‌های بت‌پرست، تا مسلمان نشده‌اند، ازدواج نکنید. یقیناً کنیزِ مسلمان بهتر از زن آزادِ بت‌پرست است؛ هرچند از او خوشتان بیاید! به مردهای بت‌پرست هم، تا مسلمان نشده‌اند، زن ندهید. به‌یقین، بردۀ مسلمان بهتر از مرد آزادِ بت‌پرست است؛ هرچند از او خوشتان بیاید! آخر، بت‌پرست‌ها به آتش جهنم دعوتتان می‌کنند؛ اما خدا با دستورها و توفیق‌های خودش به بهشت و آمرزش دعوتتان می‌کند. همچنین، آیات و احکامش را برای مردم روشن می‌کند تا به‌خود بیایند.\nاز تو دربارۀ عادت ماهانه می‌پرسند. بگو: «این حالت، ناراحتی و رنج دارد! پس در دورۀ عادت ماهانه از هم‌بستری با همسرانتان بپرهیزید؛ یعنی با آنان نزدیکی نکنید تا پاک شوند.وقتی غسل کردند، می‌توانید مطابق سفارش خدا با آنان هم‌بستر بشوید. اگر هم در دورۀ عادت ماهانه نزدیکی کرده‌اید، توبه کنید که خدا توبه‌کنندگان و پاکیزگان را دوست دارد.»\nبانوانتان کشتزار شمایند؛ پس هرطور که می‌خواهید، وارد کشتزارتان شوید و با تربیت بچه‌های شایسته، برای آخرتِ خود کاری بکنید! در حضور خدا، مراقب رفتارتان با اعضای خانواده باشید و بدانید که دست‌آخر، خدا را ملاقات می‌کنید. این ملاقات را به مؤمنانِ اهل رعایت مژده بده!\nدر هر کاری فوراً به نام خدا قسم نخورید تا برای نیکوکاری و خودمراقبتی و آشتی‌دادن مردم توفیق پیدا کنید. خدا شنوای داناست.\nالبته برای قسم‌هایتان از روی لقلقۀ زبان، خدا بازخواستتان نمی‌کند؛ ولی برای قسم‌های جدّی‌تان بازخواستتان خواهد کرد. خدا آمرزندۀ بردبار است.\nمردانی که به‌رسم جاهلیت قسم می‌خورند که هم‌بستری با زنانشان را ترک کنند، چهار ماه فرصت دارند: اگر آشتی کردند، خدا آمرزندۀ مهربان است\nو اگر تصمیم به طلاق گرفتند، خدا شنوای داناست.\nزنانِ طلاق‌داده‌شده باید تا سه بار پاکی، از ازدواج خودداری کنند و اگر به خدا و روز قیامت ایمان دارند، نباید حاملگی‌شان را مخفی کنند. اگر شوهرانشان قصد ازسرگیریِ زندگی را دارند، در مدت این سه پاکی می‌توانند آنان را برگردانند. زنان در برابر وظایفی که به‌عهده دارند، حقوق شایسته‌ای هم دارند؛ البته مدیریت خانواده با مرد خانه است. خدا شکست‌ناپذیرِ کاردرست است.\nطلاق رِجعی دو بار مجاز است. پس مردِ متقاضیِ طلاق باید با زنی که طلاقش داده است، یا به‌خوشی آشتی کند یا به‌خوبی از او جدا شود. در این نوع طلاق، حق ندارید چیزی از آنچه به زنان داده‌اید، پس بگیرید. اما وقتی زن طلاق بخواهد یا هر دویشان، اگر خودشان یا اطرافیان یا دادگاه بترسند که آن‌ها از خط‌قرمزهای الهی بگذرند، اشکالی ندارد که زن در ‌عوض طلاق، از مهریه‌اش بگذرد یا حتی بیشتر از آن به شوهر بپردازد.‌ این‌ها خط‌قرمزهای الهی است. آن‌ها را زیر پا نگذارید؛ چون آن‌هایی که خط‌قرمزهای الهی را زیر پا بگذارند، واقعاً بدکارند!\nدر طلاق رِجعی، اگر مرد برای بار سوم طلاقش داد، دیگر آن زن برایش حلال نیست؛ مگر اینکه زن با مرد دیگری ازدواج کند.اگر شوهرِ بعدی طلاقش داد، اشکالی ندارد که زن و آن شوهر قبلی دوباره ازدواج کنند؛ البته درصورتی‌که امیدوار باشند حقوق زناشویی را رعایت کنند. این‌ها خط‌قرمزهای الهی است که خدا برای مردم خوش‌فهم بیانشان می‌کند.\nوقتی زنان را طلاق دادید و آنان به پایان عدّۀ خود نزدیک شدند، یا به‌خوشی با آن‌ها آشتی کنید یا به‌خوبی از آن‌ها جدا شوید. به‌قصد اذیت‌وآزار هم نگهشان ندارید تا به آن‌ها بد کرده باشید. هرکه این‌طور کند، یقیناً به خودش بد کرده است! قوانین خدا را به‌مسخره نگیرید! به‌یاد آورید نعمت خدا را و آنچه را از قرآن و حکمت برایتان فرستاده و با آن پندتان می‌دهد. در حضور خدا، مراقب رفتارتان باشید و بدانید خدا همه چیز را می‌داند.\nهمچنین بعد از اینکه زنان را طلاق دادید و عدّۀ آن‌ها به‌پایان رسید، در صورت توافق با شوهر مناسب، مانع ازدواجشان نشوید. از این دستور فقط آنانی پند می‌گیرند که به خدا و روز قیامت ایمان دارند. این کار به رشد و پاکی‌تان بیشتر کمک می‌کند و خدا خیر و صلاحتان را می‌داند و شما نمی‌دانید!\nمادران حق دارند بچه‌هایشان را دو سال تمامِ قمری شیر دهند. این برای مادرانی است که دوست دارند دوران شیرخوارگی کودکانشان را کامل کنند.خوراک و پوشاک مادر در مدت شیردهی، در حدّ معمول، به‌عهدۀ پدر است و در صورت مرگ پدر، بر عهدۀ پدر و مادرِ پدر. کسی بیشتر از توانش وظیفه ندارد. هیچ مادر یا پدری هم نباید به‌خاطر بچه‌اش آسیب ببیند. در ضمن، اشکالی ندارد که پدر و مادر کودک با رضایت و مشورتِ هم، او را زودتر از دو سال از شیر بگیرند.همچنین، ایرادی ندارد که برای شیردادن بچه‌هایتان دایه بگیرید؛ به‌شرط آنکه مزدی را که قرار است به او بدهید، محترمانه بپردازید. در حضور خدا مراقب رفتارتان باشید و بدانید خدا کارهایتان را می‌بیند.\nزنانی که شوهرانشان می‌میرند، باید چهار ماه و ده روز عدّه نگه دارند و وقتی عدّۀ خود را به‌پایان رساندند و خواستند با شوهر مناسبی ازدواج کنند، شما حق ندارید دخالت کنید. خدا از کارهایتان آگاه است.\nبرایتان اشکالی ندارد که از زنانِ در عدّه، با گوشه‌وکنایه خواستگاری کنید یا قصد ازدواج با آن‌ها را در دل‌هایتان مخفی کنید! خدا می‌داند که شما به‌یادشان خواهید افتاد. ولی با آن‌ها قول‌وقرار پنهانی نگذارید؛ مگر اینکه حرف‌های کلی بزنید. به‌هرحال، تا عدّۀ آنان به‌پایان نرسیده است، صیغۀ عقد نخوانید و بدانید خدا نیت‌های درونی شما را می‌داند؛ پس بترسید از مخالفت با او و بدانید خدا آمرزندۀ بردبار است.\nطلاق‌دادن زنانی که با آنان تماس جنسی نداشته‌اید یا برایشان مهریه مشخص نکرده‌اید، اشکالی ندارد؛ ولی زنانِ بی‌مهریه را قبل از طلاق‌دادن، با هدیۀ مناسبی راضی کنید: توانگر به‌اندازۀ توان خودش و تنگ‌دست هم به‌اندازۀ توان خودش. این کار وظیفه‌ای است بر عهدۀ درستکاران.\nاگر قبل از تماس جنسی، زنانتان را طلاق دهید، درصورتی‌که برایشان مهریه‌ای مشخص کرده‌اید، واجب است نصفش را به آن‌ها بدهید؛ مگر آنکه خودشان از آن بگذرند یا کسی که اختیارِ عقد دست اوست، بگذرد. اینکه گذشت کنید، البته با تقوا سازگارتر است. بزرگواری‌کردن را در بین خودتان فراموش نکنید که خدا کارهایتان را می‌بیند.\nکاملاً مراقب نمازها، به‌ویژه نماز ظهر، باشید و به‌خاطر خدا و با فروتنی، به نماز بایستید.\nحال، اگر نگرانِ دشمن یا خطر دیگری بودید، هرطور که می‌توانید، نماز بخوانید: پیاده یا سواره. وقتی هم فضا برایتان امن شد، با خواندن نماز به‌طور معمول، خدا را یاد کنید؛ به‌شکرانۀ آنکه چیزهایی را یادتان داد که نمی‌توانستید یاد بگیرید.\nمردانی که مرگشان نزدیک است و همسر دارند، خوب است که برای همسرانشان وصیت کنند: هزینۀ زندگی‌شان تا یک سال پرداخت شود. از خانۀ شوهر هم بیرونشان نکنند؛ ولی اگر به‌اختیار خودشان بیرون رفتند و برای زندگی خودشان تصمیم مناسبی گرفتند، دیگر مسئولیتی به‌عهده‌تان نیست. خدا شکست‌ناپذیرِ کاردرست است.\nبه همۀ زنانِ طلاق‌داده‌شده هدیۀ مناسبی بدهید که این کار سزاوارِ مردانِ خودمراقب است.\nخدا آیات و احکامش را این‌طور برایتان بیان می‌کند تا عقلتان را به‌کار بیندازید.\nمگر ندیدی آن جمعیتِ بیش از ده‌هزارنفری را که از ترس مرگ  از خانه‌وکاشانۀ خودشان خارج شدند؟! پس خدا فرمان مرگشان را صادر کرد: «بمیرید!» بعد، زندگی دوباره به آن‌ها داد. خدا به مردم لطف دارد؛  ولی بیشترِ مردم شکر نمی‌کنند!\nدر راه خدا با دشمنانتان بجنگید و از خودتان دفاع کنید و بدانید خدا شنوای داناست.\nچه کسی حاضر است کارهای خوب پیش خدا پس‌انداز کند تا وقت برگرداندن، خدا برایش چندین برابرشان کند؟ فقط خدا روزیِ بندگان را کم و زیاد می‌کند و دست‌آخر هم فقط به‌سوی او برگردانده می‌شوید.\nمگر ندیدی خواص و بزرگان بنی‌اسرائیلِ بعد از موسی را که به پیامبرِ زمانشان پیشنهاد کردند: «از خدا بخواه فرماندهی برایمان منصوب کند تا در راه خدا بجنگیم.» پیامبرشان هشدار داد: «اگر فرمان جنگ صادر شود، مطمئنید که سرپیچی نمی‌کنید و می‌جنگید؟!» گفتند: «مگر چه‌مان است که در راه خدا نجنگیم؟! با آنکه از خانه‌وکاشانۀ خودمان اخراج شده‌ایم و از زن و بچه‌هایمان جدایمان کرده‌اند!» ولی همین‌که فرمان جنگ صادر شد، جز عدۀ کمی، همگی سرپیچی کردند! خدا حال بدکارها را خوب می‌داند.\nپیامبرشان به آن‌ها خبر داد: «باید بدانید خدا طالوت را به فرماندهی‌تان انتخاب کرده است.» با اعتراض گفتند: «چطور فرماندهی‌مان را او به‌عهده بگیرد، با آنکه ثروت چندانی ندارد؟! برای این مقام، ما از او لایق‌تریم!» پیامبرشان تأکید کرد:‌ «خدا او را برایتان انتخاب کرده و از نظر نبوغ نظامی و نیروی بدنی، بر شما برتری‌اش داده است. بله، خدا فرمانرواییِ خودش را به هرکس لایق ببیند، می‌دهد؛ چون‌که خدا روزی‌گسترِ داناست.»\nآن‌وقت پیامبرشان به آن‌ها مژده داد: «نشانۀ خدایی‌بودنِ فرماندهی طالوت، صندوقِ عهدی است که پیش شما می‌آید تا دلگرمی و آرامشی از طرف خدا باشد. بعضی یادگارهای خاندان موسی و هارون در آن هست و فرشتگان حملش می‌کنند! این معجزه نشانۀ خوبی است برای شما در پی‌بردن به حقانیت طالوت، اگر واقعاً ایمان داشته باشید.»\nطالوت همین‌که با لشکریانش راه افتاد، این‌طور هشدار داد: «خدا با نهر آبی امتحانتان می‌کند: هرکه از آن بنوشد، دنباله‌روِ واقعی من نیست؛ مگر آن‌که فقط یک مشت آب بنوشد. هرکه هم اصلاً از آن نخورَد، دنباله‌روِ واقعی من است.» جز عدۀ کمی، همگی از آن نوشیدند و از سپاه جدا شدند! همین‌که طالوت با مؤمنانِ همراهش از آن نهر آب عبور کردند و به راه خود ادامه دادند، آن‌هایی که مشتی از آب نوشیده بودند، گفتند: «ما قدرت مقابله با جالوت و سپاهیانش را نداریم!» اما کسانی که اصلاً از آب نخورده بودند و فکر می‌کردند که خدا را ملاقات می‌کنند، گفتند: «چه گروه‌های کم‌تعدادی بوده‌اند که به‌خواست خدا، بر گروه‌های پرتعداد پیروز شده‌اند. خدا در کنار اهل صبر است.»\nهمین‌ها، وقتی با جالوت و سپاهیانش روبه‌رو شدند، این‌طور دعا کردند: «خدایا، از صبر و استقامت سرشارمان کن، قدم‌هایمان را استوار کن و بر این جماعت بی‌دین پیروزمان فرما.»\nپس به‌خواست خدا شکستشان دادند و داوود جالوت را کشت.خدا به داوود حکومت و حکمت داد. مهارت‌هایی هم که صلاح می‌دانست، یادش داد.به‌فرض، خدا جلوی زیاده‌خواهی‌ها و خرابکاری‌های بعضی مردم را به دست بعضی دیگر نگیرد، همه‌جای زمین را هرج‌ومرج فرا می‌گیرد؛ ولی خدا در حق جهانیان بزرگوار است.\nاین داستان‌ها نشانۀ علم و قدرت و ارادۀ خداست که به‌درستی و با دقت برای تو می‌خوانیم و به‌یقین، تو جزو پیامبرانی.\nپیامبران را با ویژگی‌هایی بر همدیگر برتری دادیم: خدا با برخی‌شان به‌طور ویژه حرف زد و درجات برخی دیگر را بالا برد؛ مثلاً به عیسی‌بن‌مریم معجزه‌های روشن بخشیدیم و او را به‌واسطۀ روح‌القدُس، یعنی برترین فرشتۀ خود، توانایی دادیم. اگر خدا به‌زور می‌خواست، مردمی که بعد از پیامبران آمدند با همدیگر نمی‌جنگیدند، آن‌هم بعد از آن‌همه دلیل‌های روشن! ولی آن‌ها دچار اختلاف شدند: عده‌ای ایمان آوردند و عده‌ای بی‌دین شدند. بله، اگر خدا می‌خواست، با هم نمی‌جنگیدند؛ ولی خدا هرچه بخواهد، می‌کند.\nمسلمانان! از هر چیزی که روزی‌تان کرده‌ایم، در راه خدا هزینه کنید؛ قبل از آنکه روزی برسد که نه خریدوفروشی در آن ممکن است و نه رفاقتی و نه شفاعتی. کسانی که از هزینه‌کردن در راه خدا طفره می‌روند، واقعاً بدکارند!\nجز خدا هیچ معبودی نیست. زنده است و پاینده. نه چرت می‌زند، نه خوابش می‌گیرد. آنچه در آسمان‌ها و زمین است، فقط مال اوست. چه کسی بی‌اجازه‌اش حقّ شفاعت دارد؟! آینده و گذشتۀ همۀ موجودات را می‌داند. جز به‌مقداری که او بخواهد، به ذره‌ای از علمش دست پیدا نمی‌کنند. علم و رحمتش آسمان‌ها و زمین را فرا گرفته است و نگهداری‌شان برایش مشکل نیست. او بلندمرتبۀ بزرگ است.\nدین‌داری واجب است؛ اما دیگران را نمی‌توان و نباید به‌زور دین‌دار کرد؛ چون‌که راه کمال از راه انحطاط کاملاً مشخص است. پس هرکه در زندگی از آنچه در تعارض با خداست، دوری کند و خدا را باور داشته باشد، به محکم‌ترین دستگیره چنگ زده است که کندنی نیست. خدا شنوای داناست.\nخدا کس‌وکار کسانی است که ایمان می‌آورند. آنان را از تاریکی‌های اعتقادی و اخلاقی، به‌طرف نور معرفت و پاکی بیرون می‌کشد؛ اما کسانی که بی‌دینی می‌کنند، کس‌وکارشان طاغوت‌هایی‌اند که آن‌ها را از روشنایی خداجویی به‌سوی تاریکی‌های بی‌خدایی می‌کشانند. آن‌ها جهنمی‌اند و آنجا ماندنی.\nاکنون، سه مثال: ندیدی نمرودِ پادشاه را که مغرور از قدرتی که خدا به او داده بود، با ابراهیم دربارۀ خدا چون‌وچرا می‌کرد؟ وقتی ابراهیم به او جواب داد: «صاحب‌اختیار من همان است که به دنیا می‌آورد و از دنیا می‌برد»، نمرود گفت: «خب، من هم به دنیا می‌آورم و از دنیا می‌برم!» ابراهیم مثال روشن‌تری زد: «خدا خورشید را از مشرق بیرون می‌آورد. تو بیا و از مغرب دربیاورش!» اینجا بود که آن بی‌دین، در برابر این منطق، مات‌ومبهوت ماند! بله، خدا دست چنین مردم بدکاری را نمی‌گیرد.\nهمین‌طور، ندیدی آن کسی‌را که از شهر ویرانه‌ای عبور می‌کرد که ساکنانش مرده بودند. با تعجب، به خودش گفت: «مردمِ این شهر را بعد از مردنشان خدا چطور زنده می‌کند؟!» پس خدا جانش را برای مدت صد سال گرفت. بعد، زنده‌اش کرد و پرسید: «چند سال در حال مرگ ماندی؟» جواب داد: «یک روز است مانده‌ام یا کمتر از یک روز.» فرمود: «نه، بلکه صد سال مرده بودی! ببین خوردنی و نوشیدنی‌ات، بعد از این‌همه مدت، تغییری نکرده؛ اما ببین الاغت چطور متلاشی شده است! این ماجرا را ترتیب دادیم تا زنده‌شدنِ تو را نشانۀ قدرتمان برای مردم قرار دهیم و... . حالا به استخوان‌های الاغت نگاه کن که چطور سرِهمشان می‌کنیم و گوشت و پوست بر آن‌ها می‌رویانیم!» همین‌که چگونگی زنده‌شدنِ مردگان برایش روشن شد، اعتراف کرد: «بله، می‌دانم که خدا از عهدۀ هر کاری برمی‌آید.»\nحال، دقت کن در این ماجرا که ابراهیم درخواست کرد: «خدایا، نشانم بِده مرده‌ها را چطور زنده می‌کنی.» خدا پرسید: «مگر این را باور نداری؟!» جواب داد: «چرا؛ ولی دوست دارم با انجامش به‌دست خودم، دلم آرام بگیرد.» فرمان داد:‌ «چهار نوع پرنده بگیر. ریزریز و مخلوطشان کن! بعد، هر تکه‌ای از آن را بر سر کوهی بگذار. سپس، صدایشان بزن تا به‌سرعت پیشت بیایند! بدان که خدا شکست‌ناپذیرِ کاردرست است.»\nموقعیت کسانی که اموالشان را در راه خدا هزینه می‌کنند، مِثل موقعیت دانه‌ای است که هفت خوشه از آن بروید و در هر خوشه صد دانه باشد! تازه، خدا برای هرکه لایق ببیند، چندین برابرش می‌کند! آخر، خدا روزی‌گسترِ داناست.\nکسانی که اموالشان را در راه خدا هزینه می‌کنند و به‌دنبال بخشش خود، منّتی نمی‌گذارند و آزاری نمی‌رسانند، پاداششان پیشِ خدا محفوظ است و نه ترسی بر آنان غلبه می‌کند و نه غصه می‌خورند.\nالبته ردکردن گدایان با گفتار شایسته و گذشت از بددهنی‌شان، بهتر از دادن صدقه‌ای است که آزاری به‌دنبالش باشد. آخر، خدا بی‌نیاز بردبار است.\nمسلمانان! ثواب صدقه‌های خودتان را با منّت‌گذاشتن و آزاردادن از بین نبرید؛ درست مثل آن‌هایی که دارایی‌شان را برای خودنمایی به مردم می‌بخشند و خدا و روز قیامت را باور ندارند! وضع چنین اشخاص ریاکاری مانند وضعیت تخته‌سنگی است که رویش، لایۀ نازکی از خاک نشسته و بذری در آن است. آن‌وقت، باران شدیدی بر آن می‌بارد: خاک را می‌شوید و سنگ را صاف می‌گذارد! بله، منّت‌گذارها و آزاردهنده‌ها از کارهایشان سودی نمی‌برند؛ چون‌که خدا دست این‌جور ریاکارهای بی‌دین را نمی‌گیرد.\nازآن‌طرف، موقعیت کسانی که اموالشان را برای به‌دست‌آوردن رضایت خدا و قرص‌کردن دل و قوی‌کردنِ وجودشان در راه خدا هزینه می‌کنند، مانند موقعیت باغی است که روی تپه‌ای قرار دارد. آن‌وقت باران شدیدی بر آن می‌بارد: آن باغ دوچندان میوه می‌دهد! حتی اگر باران شدیدی بر آن نبارد، نم‌نم باران هم برایش کافی است. خدا کارهایتان را می‌بیند.\nآیا هیچ کدامتان دوست دارد باغ خرما و انگوری داشته باشد که زیر درختانش جوی‌ها روان است و برایش در آن باغ میوه‌های دیگری هم هست و آن‌وقت، درحالی‌که دوران پیری‌اش فرا رسیده و بچه‌هایی ناتوان دارد، ناگهان گردبادی سوزان آن باغ را نابود کند؟! خدا آیات و احکامش را این‌طور برایتان توضیح می‌دهد تا به فکر فرو روید!\nمسلمانان! از دسترنجتان و از محصولات و معادنی که برایتان از دل خاک بیرون آورده‌ایم، مرغوبش را برای زکات و صدقه بدهید؛ نه اجناس بُنجلی را که حتی خودتان هم قبول نمی‌کنید مگر با بی‌میلی و از روی ناچاری! بدانید خدا بی‌نیازِ ستودنی است.\nشیطان، با ترساندن از فقر، شما را از کمک به نیازمندان بازمی‌دارد و به کارهای زشت تشویقتان می‌کند؛ ولی خدا، با وعدۀ آمرزش خودش و افزایش روزی‌اش، به کمک به نیازمندان تشویقتان می‌کند. آخر، خدا روزی‌گسترِ داناست.\nخدا درصورتی‌که صلاح بداند، به انفاق‌کنندگان حکمت می‌دهد و به هرکس حکمت داده شود، در حقیقت به او خیر فراوانی داده شده است؛ البته جز خردمندان، کسی به‌خود نمی‌آید.\nهر چیزی در راه خدا هزینه کنید یا هر نذری به‌عهده بگیرید، خدا می‌داند. بدکارهایی هم که دراین‌باره کوتاهی می‌کنند، هیچ یاوری ندارند.\nصدقه‌ها را اگر آشکارا و البته با اخلاص بدهید، خوب کاری کرده‌اید! ولی اگر مخفیانه به فقیران آبرومند بدهید، برایتان بهتر است و بخشی از گناهانتان را به‌تناسب ظاهر و باطن انفاقتان، محو می‌کند؛ زیرا خدا از کارهایتان آگاه است.\nالبته به‌عهدۀ تو نیست که مجبورشان کنی چطور در راه خدا هزینه کنند؛ بلکه خدا به هرکس که شایسته ببیند، راه درستِ این کار را نشان می‌دهد. چیزهای به‌دردخوری که در راه خدا هزینه می‌کنید، در واقع به‌سود خودتان است؛ البته درصورتی‌که فقط برای رضای خدا انفاق کنید. هر چیز به‌دردخوری را که در راه خدا هزینه کنید، در قیامت به شما کامل پس می‌دهند و حقی از شما ضایع نمی‌شود.\nبهتر است کمک‌هایتان را به نیازمندانی بدهید که در راه خدا، از کسب‌وکار وامانده‌اند و برای کسب درآمد نمی‌توانند دوندگی کنند. ازبس‌که آبرومندند و صورتشان را با سیلی سرخ نگه می‌دارند، شخص بی‌اطلاع خیال می‌کند وضعشان خوب است! ولی تو از حال و روزشان اینان را می‌شناسی. اینان با اصرار و سماجت از مردم گدایی نمی‌کنند. خدا کمک‌هایی را که به این عده می‌کنید، می‌داند.\nکسانی که اموالشان را شب و روز و پنهان و آشکار در راه خدا هزینه می‌کنند، پاداششان پیش خدا محفوظ است و نه ترسی بر آنان غلبه می‌کند و نه غصه می‌خورند.\nرباخوارها مثل دیوانه‌ها دنبال برهم‌زدن بازار کسب‌وکارند. این برای آن است که حتی ادعا می‌کنند: «خریدوفروش هم دقیقاً مثل رباست!» درحالی‌که خدا خریدوفروش را حلال کرده است و ربا را حرام. هرکس دستور پندآمیزی از طرف خدا به او برسد و از آن به‌بعد از کار زشتش دست بردارد، آن دستور شامل گذشته‌های او نمی‌شود؛ البته عاقبت کارش دست خداست. ولی آن‌هایی که بر ادامۀ آن کار زشت پافشاری کنند، جهنمی‌اند و آنجا ماندنی.\nخدا ربا را کم‌کم نابود و بی‌برکت می‌کند و صدقات را چندبرابر و بابرکت. خدا هیچ رباخوارِ بی‌دین و سهل‌انگاری را دوست ندارد.\nمسلمانانی که حرف‌های گفته‌شده در بالا را باور کنند و کارهای خوب بکنند و نماز را با آدابش بخوانند و صدقه بدهند، پاداششان پیش خدا محفوظ است و نه ترسی بر آنان غلبه می‌کند و نه غصه می‌خورند.\nمسلمانان! در حضور خدا حقوق مالیِ دیگران را رعایت کنید و اگر واقعاً مؤمنید، باقی‌ماندۀ ربایی را که می‌گرفتید، از بدهکارهایتان نگیرید.\nاگر چنین نکردید و به رباخواری ادامه دادید، در واقع به خدا و رسولش اعلام جنگ کرده‌اید؛ اما اگر توبه کنید و از رباخواری دست بکشید، اصلِ سرمایه‌هایتان برای خودتان است: دراین‌حال، نه حق کسی را می‌خورید و نه کسی حقّتان را می‌خورَد.\nحالا اگر بدهکاری توان پرداخت اصل سرمایه را هم ندارد، تا وقتِ توانایی مهلتش دهید. به‌شرط آنکه همۀ تلاش خود را در پرداخت بدهی‌اش به‌کار ببندد. اگر هم اصلاً توان پرداخت ندارد، بخشیدنش برایتان بهتر است؛ البته اگر ارزش این دو کار را بدانید.\nبترسید از روزی که به‌سوی خدا برِتان می‌گردانند! بعد، در عدالت محض، کارهای هرکس را کامل به او پس می‌دهند.\nمسلمانان! در قراردادهای مدت‌دار،  تعهدات مالی‌تان به همدیگر را بنویسید.اگر سواد خواندن و نوشتن ندارید، باید نویسنده‌ای در حضور شما آن را با دقت بنویسد. نویسنده هم به‌شکرانۀ اینکه خدا به او توفیق سوادآموزی داده است، نباید از نوشتن خودداری کند. بدهکار باید در حضور خدا، یعنی صاحب‌اختیارش، میزان بدهی‌اش را بدون کم‌وکاست دیکته کند و نویسنده هم بنویسد.در ضمن، اگر بدهکار به هر علتی، مثل خردسالی یا کم‌فکری یا ناتوانی در تکلم، توانایی دیکته‌کردن ندارد، سرپرستِ او به‌درستی دیکته کند. علاوه بر نوشتنِ بدهی، دو مرد مسلمانِ معتمد و در صورت نبودنِ دو مرد، یک مرد و دو زن مسلمانِ معتمد را بر این بدهی شاهد بگیرید تا اگر یکی از آن دو زن فراموش کرد، آن‌یکی به‌یادش بیاورد. وقتی شاهدان را برای شهادت‌دادن دعوت می‌کنند، نباید از این کار خودداری کنند. در نوشتن مبلغ و مدت بدهی، چه کم باشد چه زیاد، تنبلی نکنید؛ چون‌که از نظر خدا، نوشتن تعهدات عادلانه‌تر است. همچنین برای شهادت‌دادن، محکم‌تر و برای اینکه گرفتار شک و اختلاف نشوید، بهتر است. از طرف دیگر، اگر معامله نقدی بود و جنس و پول را درجا دست‌به‌دست کردید، اشکالی ندارد که آن را ننویسید؛ ولی به‌هرحال در معاملات مهم، شاهدگرفتن خوب است.همچنین، نویسنده و شاهد نباید دچار ضرر شوند یا مزاحمتی برایشان پیش بیاید. اگر چنین شود، منحرف شده‌اید و در واقع به خودتان بد کرده‌اید. در حضور خدا مراقب رفتارتان باشید. خداست که احکام دین را یادتان می‌دهد. آخر، او هر چیزی را می‌داند.\nاگر در سفر بودید و نویسنده‌ای پیدا نکردید، چیزی به‌عنوان گِرو از بدهکار بگیرید و اگر به هم اطمینان دارید، گروگرفتن لازم نیست. پس بدهکاری که به او اعتماد شده باید بدهی‌اش را بپردازد و در حضور خدا، یعنی صاحب‌اختیارش، مراقب رفتارش باشد.بدهی‌تان را کتمان نکنید! هرکه بدهی‌اش را کتمان کند، سهل‌انگار است. بله، خدا می‌داند که چه می‌کنید.\nآنچه در آسمان‌ها و زمین است، فقط مال خداست؛ بنابراین، عقاید و اخلاق و نیت‌های زشتی که در دل‌هایتان دارید، چه آشکارش کنید و چه مخفی‌اش سازید، خدا شما را بابت آن‌ها حسابرسی می‌کند: بعد، هرکه را لایق ببیند، می‌آمرزد و هرکه را مستحق عذاب ببیند، مجازات می‌کند؛ چون‌که خدا از عهدۀ هر کاری برمی‌آید.\nپیامبر آنچه را از طرف خدا برایش فرستاده شده، باور کرد و مؤمنانِ همراهش هم آن را باور کردند. همگی خدا، فرشتگانش، کتاب‌هایش و پیامبرانش را باور کردند و گفتند: «در اصل نبوت، بین هیچ‌یک از پیامبران خدا فرق نمی‌گذاریم.» همچنین گفتند: «گوش شنوا داشتیم و اطاعت کردیم. خدایا، از تو آمرزش می‌خواهیم و به‌سوی توست سرانجامِ همه...»\nخدا هرکس را فقط به‌اندازۀ توانش مسئول می‌داند. هر کار خوبی بکند، به‌سود خودش است و هر کار بدی هم بکند، به زیان خودش. «... خدایا، اگر فراموش کردیم یا مرتکب خطا شدیم، به ما سخت نگیر! خدایا، هیچ تکلیف سنگینی بر دوشمان نگذار، آن‌طورکه بر دوش کسانی که قبل از ما بودند گذاشتی، به‌خاطر کارهای زشتشان! خدایا، بابت عواقب گناهانمان، کارهای طاقت‌فرسا بر دوش ما نگذار. از گناهان ما چشم بپوش و آن‌ها را بپوشان و با محوکردنشان بر ما رحم کن! تو همه‌کارۀ مایی؛ پس بر جماعت بی‌دین پیروزمان کن.»\nالف، لام، میم.\nجز خدا هیچ معبودی نیست. زنده است و پاینده.\nاو قرآن را حساب‌شده و هدف‌دار بر تو فرستاد. قرآن تأییدکنندۀ کتاب‌های آسمانی موجود  است؛ البته خدا قبل از قرآن، تورات و انجیل را برای راهنمایی مردم فرستاده بود\nبله، قرآنِ جداکنندۀ حق از باطل را فرستاد. کسانی که آیه‌ها و نشانه‌های خدا را باور نکنند، عذاب سختی در پیش دارند؛ چون خدا شکست‌ناپذیرِ انتقام‌گیر است.\nیقیناً در زمین و آسمان چیزی از خدا پوشیده نمی‌مانَد.\nاو کسی است که هرطور صلاح بداند، شما را در شکم مادرانتان شکل‌وشمایل می‌دهد. جز او معبودی نیست. شکست‌ناپذیرِ کاردرست است.\nهم‌اوست کسی که قرآن را بر تو فرستاد. بخشی از آن، آیه‌های «محکم» است که پایۀ قرآن‌اند و بخشی دیگر آیه‌های «متشابه» و چندپهلوست.کسانی که در دل‌هایشان انحراف هست، به این قصد دنبال آیه‌ای متشابه می‌روند که به‌میل خودشان تفسیرش کنند و فتنه به‌پا سازند! ولی تحقق عینیِ قرآن را خدا می‌داند و بس!اما عالمان ثابت‌قدم می‌گویند: «به آیه‌های متشابه ایمان داریم. تمام قرآن، چه محکم و چه متشابه، همه را خدا فرستاده است...» البته جز خردمندان، کسی به‌خود نمی‌آید.\nآن عالمان دعا می‌کنند: «... خدایا، بعد از آنکه راهنمایی‌مان کردی، دل‌هایمان را از حق منحرف نکن و خودت توفیق شناخت قرآن را به ما بده. آخر، تنها تو بخشنده‌ای.\nخدایا، در روزی که جای هیچ شک‌وشبهه‌ای در آمدنش نیست، مردم را جمع می‌کنی.» خدا برخلاف وعده‌اش عمل نمی‌کند\nکسانی که بی‌دین شده‌اند، از دارایی‌ها و بچه‌هایشان در برابر خشم خدا اصلاً کاری ساخته نیست و اتفاقاً همین‌ها سوخت آتشِ جهنم‌اند!\nعادت و عاقبت این بی‌دین‌ها مانند روش قبلی‌هایشان به‌ویژه فرعونیان است: آیه‌ها و نشانه‌های ما را دروغ دانستند. خدا هم به‌سزای گناهانشان، گریبانشان را گرفت. آخر، مجازات خدا شدید است\nبه بی‌دین‌ها هشدار بده: «به‌همین زودی‌ها شکست سختی می‌خورید. روز قیامت هم، دسته‌جمعی به جهنم برده می‌شوید و آنجا بدجایگاهی است!»\nدر جنگ بَدر، وقت رودرروشدنِ دو لشکر، کمک خدا به شما واقعاً آشکار بود: گروهی مسلمان بودند و در راه خدا می‌جنگیدند و گروه دیگر بی‌دین‌هایی بودند که به‌وضوح، تعداد مسلمانان را دو برابر می‌دیدند! خدا هرکه را شایسته ببیند، با کمک خود تأیید می‌کند. این ماجرا مایۀ عبرت افراد روشن‌بین است\nعلاقۀ شدید به برخی چیزها، در چشم مردم، رنگ‌ولعاب داده شده است: زنان زیبارو، فرزندان زیاد، پس‌انداز بی‌رویۀ طلا و نقره، وسایل نقلیۀ گران‌قیمت، گلّه‌داری و مزرعه‌داری. این‌ها خوشی‌های ناچیز و زودگذرِ زندگی دنیاست؛ درحالی‌که عاقبت‌به‌خیری فقط دست خداست.\nبپرس: «می‌خواهید بهتر از این‌ها را به شما معرفی کنم؟ کسانی که مراقب رفتارشان باشند و گرفتار چرب‌وشیرین دنیا نشوند، پیش خدا باغ‌هایی پردرخت خواهند داشت که در آن‌ها جوی‌ها روان است و آنجا ماندنی‌اند. همچنین، همسرانی پاک‌وپاکیزه دارند و از رضایت خدا برخوردارند. خدا حال و روز‌بندگانش را می‌بیند.»\nاینان همیشه می‌گویند: «خدایا، ما ایمان آوردیم. تو هم گناهانمان را بپوشان و ما را از عذاب جهنم دور نگه دار.»\nاینان اهل صبرند، اهل راستگویی‌اند، اهل فروتنی‌اند‌و اهل کمک‌اند. به‌وقت سحر هم اهل استغفارند.\nخدا که برپادارندۀ عدل و داد است، گواهی می‌دهد که هیچ معبودی جز او نیست و فرشتگان و عالمان راستین هم گواهی می‌دهند. بله، جز او معبودی نیست. او شکست‌ناپذیرِ کاردرست است.\nاز نظر خدا، دین صحیح یعنی تسلیم‌شدن در برابر او؛ ولی عالمان زیاده‌خواه اختلاف‌نظر در معارف دین را باب می‌کنند. هرکسی آیه‌های خدا را قبول نداشته باشد، حسابش با خداست. خدا هم به‌سرعت حسابرسی می‌کند.\nپس، اگر با تو دربارۀ حقانیت دین اسلام چون‌وچرا کردند، جواب بده: «من و پیروانم همۀ وجودمان را به خدا سپرده‌ایم.» به کسانی مانند یهودی‌ها و مسیحی‌ها هم که کتاب آسمانی دارند و نیز به بت‌پرست‌هایی که با کتاب آسمانی آشنا نیستند، بگو: «شما هم اسلام آورده‌اید؟!» اگر که واقعاً اسلام آورده‌اند، راه درست را در پیش گرفته‌اند و اگر سرپیچی کردند، نگرانشان نباش؛ چون‌که وظیفۀ تو فقط رساندن پیام الهی است و خدا حال و روز‌بندگانش را می‌بیند.\nبه کسانی که آیه‌ها و نشانه‌های خدا را قبول ندارند و پیامبران الهی را ناجوانمردانه به شهادت می‌رسانند و توصیه‌کنندگان به عدالت را شهید می‌کنند، مژدۀ عذابی زجرآور بده!\nاز این قماش افراد، اگر احیاناً کارهای خوبی هم سر زده باشد، در دنیا و آخرت به‌هدر می‌رود و آن‌ها دیگر هیچ یاوری نخواهند داشت!\nمگر ندیدی یهودی‌هایی که بهرۀ کمی از تورات برده‌اند، برای حل اختلافاتشان به قرآن دعوت می‌شوند تا میانشان داوری کند، ولی عده‌ای از آن‌ها با بی‌اعتنایی، از حکم صادرشده رو برمی‌گردانند؟!\nاین روگردانی برای آن است که به‌خیال خودشان می‌گفتند: «پَر آتش جهنم فقط چند روزی ما را می‌گیرد.» از قضا، همان دروغ‌هایی که سرِ هم می‌کردند، آن‌ها را در دینشان گول زد\nدر آن روزی که جمعشان می‌کنیم، حالشان چطور خواهد بود؟! همان روزی که جای هیچ شک‌وشبهه‌ای در آمدنش نیست و در عدالت محض، کارهای هرکس را کامل به او پس می‌دهند!\nبگو: «خدایا، ای اختیاردارِ همۀ سلطه‌ها، مقام و موقعیت را به هرکه صلاح بدانی، می‌دهی و از هرکه صلاح بدانی، پس می‌گیری. هرکه را لایق ببینی، عزیز و گرامی می‌داری و هرکه را نالایق ببینی، خواروزار می‌کنی! همۀ خوبی‌ها دست توست و تو از عهدۀ هر کاری برمی‌آیی.\nدر طول سال، مدتی شب‌ها را بلند و روزها را کوتاه می‌کنی و مدتی روزها را بلند و شب‌ها را کوتاه. همچنین، موجود زنده را از مادّۀ بی‌جان می‌سازی و مادّۀ بی‌جان را از موجود زنده. به هرکه هم مصلحت بدانی، فراوان روزی می‌دهی!»\nمسلمانان نباید به‌جای دوستی با مسلمانان، با بی‌دین‌ها طرح دوستی بریزند. هرکه چنین ارتباطی با آن‌ها برقرار کند، دیگر هیچ رابطه‌ای با خدا نخواهد داشت؛ مگر آنکه بخواهید از شرّشان در امان بمانید. خدا شما را از عذابش می‌ترسانَد و به او ختم می‌شود آخرعاقبتِ همه.\nبگو: «آنچه را در دل‌هایتان است، چه مخفی‌اش کنید چه آشکار، خدا آن را می‌داند و آنچه را هم در آسمان‌ها و زمین است، می‌داند. آخر، خدا از عهدۀ هر کاری برمی‌آید.»\nبه‌یاد روزی باش که هرکس تمام کارهای خوب و بدی را که کرده است، جلوی چشمش می‌بیند و آرزو می‌کند که بین او و کارهای بدش فاصله‌ای دورودراز باشد! بله، خدا شما را از عذابش می‌ترسانَد؛ چون خدا دلسوز بندگانش است.\nپیامبر! بگو: «اگر خدا را دوست دارید، دنباله‌روِ من باشید تا خدا هم دوستتان داشته باشد و گناهانتان را بیامرزد؛ چون‌که خدا آمرزندۀ مهربان است.»\nهمچنین، تأکید کن: «از خدا و پیامبر اطاعت کنید.» اگر سرپیچی کنند، خدا قطعاً بی‌دین‌ها را دوست ندارد.\nخدا آدم و نوح و خانوادۀ ابراهیم و خانوادۀ عِمران را انتخاب کرد و بالادست مردم جهان نشاند.\nآنان فرزندانی‌اند که در پاکی و درستی، همه از یک جنس‌اند. خدا شنوای داناست.\nحنّا، همسر عِمران، نجوا کرد: «خدایا، بچه‌ای را که در شکم دارم، وقف تو کرده‌ام تا فارغ از هر مشغله‌ای در خدمت دین تو باشد. از من بپذیر که تو فقط شنوای دانایی.»\nهمین‌که بچه‌اش را به‌دنیا آورد، با حسرت گفت: «خدایا، بچه‌ام دختر است!» البته خدا بهتر می‌دانست که او چه بچۀ مهمی به‌دنیا آورده است! پسری که او می‌خواست، به اهمیت دختری نبود که به او دادیم! بعد ادامه داد: «نامش را مریم گذاشتم. او و بچه‌هایش را از شرّ شیطانِ رانده‌شده از خوبی‌ها به تو می‌سپارم.»\nخدا هم مریم را به‌شایستگی پذیرفت و زمینه را برای رشد مناسبش چید و زکریا را سرپرستش کرد. هر بار که زکریا به محراب عبادت پیشِ مریم می‌آمد، خوراکی‌های خوب و خوشمزه در کنارش می‌دید! روزی پرسید: «مریم، این‌ها از کجا برایت می‌آید؟!» مریم جواب داد: «این‌ها از طرف خداست. خدا به هرکه صلاح بداند، فراوان روزی می‌دهد.»\nاینجا بود که زکریا خدا را صدا زد: «خدایا، خودت بچه‌ای پاک و پسندیدنی به من هم ببخش که تو مستجاب‌کنندۀ دعایی.»\nبعد، درحالی‌که زکریا در محراب عبادت مشغول نماز بود، فرشتگان خطابش کردند: «خدا مژده‌ات می‌دهد به ولادت پسری به‌نام یحیی که پیامبریِ مخلوق ویژۀ خدا یعنی عیسی را به‌جان می‌پذیرد و خیلی هم آقا و پاک‌دامن است و پیامبری است جزو شایستگان.»\nزکریا با تعجب پرسید: «خدایا، چطور ممکن است پسردار شوم؟! دورانِ پیری‌ام که رسیده و همسرم هم که نازاست!» خدا فرمود: «بله، همین‌طور است؛ ولی خدا هر کاری بخواهد، می‌کند.»\nزکریا که بی‌قرارِ دانستن زمان بچه‌دارشدنش بود، گفت: «خدایا، نشانه‌ای برایم بگذار.» فرمود: «نشانه‌اش این است که تا سه شبانه‌روز نمی‌توانی با مردم حرف بزنی، جز با رمز و اشاره! به‌شکرانۀ این نعمت، خیلی به‌یاد خدا باش و صبح و شب به پاکی یادش کن.»\nفرشتگان به مریم گفتند: «خدا انتخابت کرده و از آلودگی‌های ظاهری و باطنی و تهمت‌های ناروای مردم، تو را پاک ساخته و از بین بانوان دنیا، تو را برای مادرشدنِ بدون‌همسر انتخاب کرده است!\nمریم، در برابر خدا فروتن باش و با جماعتِ نمازگزاران سجده و رکوع کن.»\nاین ماجراها جزو خبرهای غیبی است که به تو وحی می‌کنیم؛ وگرنه تو که آنجا نبودی: نه وقتی قرعه‌کشی می‌کردند که سرپرستی مریم را کدامشان به‌عهده بگیرد و نه وقتی دربارۀ سرپرستی مریم کارشان به دعوا کشید!\nباز، فرشتگان گفتند: «مریم، خدا مژده‌ات می‌دهد به تولد مخلوق ویژه‌ای از طرف خودش: نامش عیسی است و لقبش مسیح و کنیه‌اش ابن‌مریم. او در دنیا و آخرت آبرومند است و از بندگان خیلی نزدیک خدا به‌شمار می‌آید.\nدر نوزادی هم، مثل بزرگ‌سالی‌اش، عاقلانه و پیامبرانه با مردم حرف می‌زند و جزوِ شایستگان است...»\nمریم پرسید: «خدایا، چطور ممکن است بچه‌دار شوم؟! با اینکه مردی با من ازدواج نکرده!» جبرئیل فرمود: «بله، همین‌طور است؛ ولی خدا هرچه بخواهد، می‌آفریند؛ یعنی وقتی‌چیزی را بخواهد، فقط تا فرمان بدهد: ’باش‘، به‌سرعت به‌وجود می‌آید.»\n«... همچنین، به عیسی کتاب آسمانی و حکمت و تورات و انجیل یاد می‌دهد.\nدر شروع کار، او را به‌سوی بنی‌اسرائیل می‌فرستد تا به آن‌ها بگوید: ’من از طرف خدا برایتان معجزه‌هایی روشن آورده‌ام: از گِل چیزی می‌سازم شبیه پرندۀ واقعی. بعد در آن فوت می‌کنم. پس با اجازۀ خدا پرنده‌ای جاندار می‌شود! تازه، با اجازۀ خدا، کورِ مادرزاد و پیسی‌گرفته را هم شفا می‌دهم و مرده‌ها را زنده می‌کنم! همین‌طور، می‌توانم به شما بگویم که در خانه‌هایتان چه می‌خورید یا چه ذخیره می‌کنید! این کارها نشانۀ خوبی است برای شما در پی‌بردن به حقانیت من، اگر واقعاً ایمان داشته باشید.\nآمده‌ام تا کتاب آسمانیِ موجود یعنی تورات را تأیید کنم و درعین‌حال، بعضی چیزهایی را که بر شما حرام شده بود، برایتان حلال کنم. بله، با معجزه پیشتان آمده‌ام. پس، در حضور خدا مراقب رفتارتان باشید و از من الگو بگیرید.\nخدا صاحب‌اختیار‌ من و شماست. او را بپرستید که راه درست زندگی همین است.‘»\nولی وقتی عیسی بی‌دینیِ مردم را به‌عیان دید، پرسید: «چه کسی یاور من است در راه حفظ دین خدا؟» یاران مخصوصش جواب دادند: «ما یاوران دین خداییم؛ چون خدا را باور داریم. تو هم شاهد باش که ما همه تسلیم فرمانِ اوییم.\nخدایا، به آنچه تو فرستاده‌ای ایمان آورده‌ایم و دنباله‌روِ پیامبرت بوده‌ایم؛ پس ما را با شاهدان همنشین کن.»\nبدخواهان برای کشتن عیسی نقشه کشیدند. خدا هم برضدّشان نقشه کشید. البته خدا ماهرترین نقشه‌کِشنده است.\nنقشۀ خدا این بود که فرمود: «عیسی، خودم تو را برمی‌دارم و زنده به‌طرف خودم بالا می‌آورم و از دست بی‌دین‌های ناپاک نجاتت می‌دهم. تا روز قیامت هم، همیشه پیروان واقعی‌اترا برتر از بی‌دین‌ها قرار می‌دهم. البته آخر سر، به‌سوی من است برگشتنتان؛ در نتیجه در هر چیزی که سرش اختلاف داشته‌اید، بینتان داوری می‌کنم.\nپس بی‌دین‌ها را در دنیا و آخرت به عذابی سخت گرفتار می‌سازم و دیگر هیچ یاوری نخواهند داشت.\nاما کسانی که ایمان آورده‌اند و کارهای خوب کرده‌اند، خدا پاداششان را کامل می‌دهد. بله، خدا بدکارها را دوست ندارد.»\nاین داستان را که به‌دقت برایت می‌خوانیم، از نشانه‌های حقانیت توست و پند حکیمانه است.\nدر واقع، داستان آفرینش عیسی، از نظر خدا، مثل آفرینش آدم است که بدنش را از خاک آفرید و بعد به او دستور داد: «موجودِ زنده باش.» درلحظه، همان شد!\nآنچه دربارۀ عیسی گفتیم، حق بود و از طرف خدا. پس درباره‌اش اصلاً شک نکن!\nاگر بعد از این حقایقی که دربارۀ عیسی به دستت رسیده، باز دربارۀ او چون‌وچرا کردند، به آن‌ها پیشنهاد مباهله   بده؛ یعنی بگو: «بیایید این‌ها را یکجا جمع کنیم: فرزندانمان و فرزندانتان و بانوانمان و بانوانتان و خودمان  و خودتان. بعد، کار را به خدا واگذار کنیم و با تضرع و زاری، لعنت خدا را بر دروغگویان بفرستیم.»\nبله، قصۀ واقعی عیسای مسیح همین است. معبودی جز خدا نیست و ‌قطعاً خداست همان شکست‌ناپذیرِ کاردرست.\nبعد از جریان مباهله، اگر باز هم از پذیرش حق سرپیچی کنند، خدا حال خرابکارهای لج‌باز را خوب می‌داند.\nبه اهل‌کتاب پیشنهاد بده: «بیایید بر سر این یک حرف که بین ما و شما یکی است، پافشاری کنیم: جز خدا را عبادت نکنیم و بت نپرستیم و افرادی از خودمان را به‌جای خدا ارباب‌های خود ندانیم.» اگر با این پیشنهاد هم مخالفت کردند، بگویید: «بدانید که ما درهرحال به این اصل مشترک عمل می‌کنیم.»\nاهل‌کتاب! چرا دربارۀ ابراهیم با همدیگر چون‌وچرا می‌کنید و او را دنباله‌روِ دین خود می‌دانید؟! تورات و انجیل که بعد از او فرستاده شده! پس چرا عقلتان را به‌کار نمی‌اندازید؟!\nهان! شما همان‌هایی هستید که بر سرِ آنچه اندک اطلاعی درباره‌اش داشتید، چون‌وچرا کردید؛ ولی محکوم شُدید. حالا چطور دربارۀ آیین ابراهیم چون‌وچرا می‌کنید که از آن اطلاعی ندارید و در کتاب‌هایتان هم حرفی از آن به میان نیامده؟! بله، خدا می‌داند و شما نمی‌دانید.\nابراهیم نه یهودی بود، نه مسیحی؛ بلکه انسانی بود میانه‌رو و تسلیم دستورهای خدا بود. هرگز هم بت‌پرست نبود.\nدر حقیقت، نزدیک‌ترین مردم به ابراهیم همان پیروان او هستند و نیز این پیامبر یعنی محمد و مسلمانان. خدا هم کس‌و‌کار مؤمنان است.\nگروهی از اهل‌کتاب آرزو دارند که گمراهتان کنند؛ درحالی‌که دارند خودشان را گمراه می‌کنند؛ ولی نمی‌فهمند!\nاهل‌کتاب! چرا نشانه‌های پیامبریِ محمد را قبول نمی‌کنید، با اینکه در تورات و انجیل هم آن نشانه‌ها را دیده‌اید\nاهل‌کتاب! چرا حق را وارونه جلوه می‌دهید و حقیقت را آگاهانه کتمان می‌کنید؟!\nگروهی از اهل‌کتاب به همدیگر پیشنهاد کردند: «اولِ روز وانمود کنید به دین و قرآنی که بر مسلمانان فرستاده شده است، ایمان آورده‌اید و آخرِ روز از ایمان خود برگردید! شاید آن‌ها هم از دین اسلام برگردند.\nهمچنین، در بازگوکردن مطالب مشترک تورات و قرآن به کسی، جز پیروان دینتان، اعتماد نکنید! نکند معلوم شود مثل کتابی که به شما داده‌اند، به دیگران هم داده می‌شود! یا اینکه در قیامت، پیش خدا علیه شما حرفی بزنند!» جواب بده: «در واقع، هدایت واقعی فقط هدایت خداست و لطف ویژه هم به دست اوست که به هرکس شایسته ببیند، می‌دهد؛ چون خدا روزی‌گسترِ داناست.\nهرکه را لایق ببیند، با لطف ویژه‌اش می‌نوازد؛ زیرا خدا لطفِ بسیار دارد.»\nالبته در بین اهل‌کتاب، کسانی هستند که اگر اعتماد کنی و خرواری طلا هم به آن‌ها بدهی، به تو پس می‌دهند. کسانی هم هستند که اگر اعتماد کنی و سکه‌ای طلا هم به آن‌ها بدهی، به تو پس نمی‌دهند؛ مگر آنکه بالای سرشان بِایستی تا مالت را بگیری! دلیل این کار زشتشان آن است که به‌خیال خودشان می‌گویند: «بقیۀ مردم حق ندارند به کارهای ما اعتراض کنند! چون ما نژاد برتریم.» آن‌ها با این حرف، آگاهانه به خدا دروغ می‌بندند.\nچرا، دیگران حق اعتراض دارند. آنان که سرِ قولشان بمانند و مراقب رفتارشان باشند، خدا دوستشان دارد. بله، او خودمراقبان را دوست دارد.\nدر مقابل، کسانی که تعهد دین‌داری و قسم‌های خود را به‌قیمت ناچیزِ مادی می‌فروشند، در آخرت بهره‌ای ندارند و خدا روز قیامت، نه با آن‌ها محبت‌آمیز حرف می‌زند و نه به آن‌ها توجهی می‌کند. در این دنیا توفیق پاک‌سازی از گناهان به آن‌ها نمی‌دهد و در آخرت دچار عذابی زجرآور می‌شوند.\nعده‌ای از عالمانِ یهودی، وقتِ خواندن دست‌نوشته‌های خود، لحنشان را جوری تغییر می‌دهند که خیال کنید آن‌ها جزوِ کتاب خداست؛ درحالی‌که جزوِ کتاب خدا نیست. تازه، ادعا می‌کنند: «آن دست‌نوشته‌ها را خدا فرستاده!» درحالی‌که خدا نفرستاده است و آن‌ها آگاهانه این دروغ‌ها را به خدا نسبت می‌دهند.\nمحال است خدا به انسانی کتاب آسمانی و سِمت رهبری و پیامبری بدهد، بعدش او به مردم و به‌ویژه به عالمان این‌طور دستور دهد: «به‌جای بندگی خدا، بندگان من باشید!» بلکه دستور می‌دهد: «شما که کارتان یاددادن کتاب آسمانی و خواندن آن است، پس بیایید عالمانی خداجو باشید!»\nهمین‌طور، دستور نمی‌دهد: «فرشتگان و پیامبران را ارباب خود بگیرید.» یعنی بعد از آنکه در برابر خدا تسلیم شدید، باز دستورتان می‌دهد به بی‌دینی؟!\nاین‌طور بود که خدا از پیامبران و پیروانشان قول گرفت: «هر وقت کتاب آسمانی و حکمت به شما دادم و در آینده، پیامبری آمد که کتاب آسمانی‌تان را تأیید کرد، باید به او ایمان بیاورید و یاری‌اش کنید. بعد، خدا از پیامبران پرسید: «به این موضوع اقرار می‌کنید؟ و درباره‌اش از مردم تعهد محکم می‌گیرید؟» جواب دادند: «بله، اقرار می‌‌کنیم.» فرمود: «پس، شما شاهد باشید و من هم با شما شاهد هستم\nآن‌هایی که از این به‌بعد سرپیچی و عهد‌شکنی کنند، افرادی منحرف‌اند.»\nبا این‌همه دلیل‌های روشن، بی‌دین‌ها چطور دنبال چیزی جز دین خدا هستند؟! با آنکه تمام ساکنان آسمان‌ها و زمین، خواسته و ناخواسته، فقط در برابر او سرِ تسلیم فرود آورده‌اند و دست‌آخر، فقط به‌سوی او برِشان می‌گردانند؟!\nپیامبر! بگو: «ایمان آورده‌ایم به خدا و به آنچه بر ما فرستاده شده و به آنچه بر ابراهیم و اسماعیل و اسحاق و یعقوب و پیامبرانِ از نسل یعقوب فرستاده شده و به آنچه به موسی و عیسی و به همۀ پیامبران از طرف خدا داده شده است. در اصل نبوت، بین هیچ کدامشان فرق نمی‌گذاریم و در برابر خدا، کاملاً تسلیمیم.»\nهرکه دنبال دین دیگری به‌جز اسلام باشد، آن دین هرگز از او پذیرفته نمی‌شود و در آخرت هم سرمایۀ عمرش را باخته است.\nخدا دیگر چطور دست گروهی را بگیرد که بعد از اسلام‌آوردنشان بی‌‌دین شده‌اند؟! با آنکه آن‌ها قبول داشتند که پیامبر اسلام برحق است و نشانه‌های روشنی هم دستشان رسیده بود. بله، خدا دست مردم بدکار را نمی‌گیرد.\nجزایشان این است: لعنت خدا و همۀ فرشتگان و مردم بر آن‌ها!\nهمیشه از رحمت خدا دورند. نه از عذابشان کم می‌شود و نه مهلت فرار به آن‌ها داده می‌شود؛\nمگر کسانی که بعد از آن‌همه رفتار زشت، توبه کنند و خرابکاری‌ها و خطاهای گذشته را جبران سازند؛ چون خدا آمرزندۀ مهربان است\nالبته کسانی که بعد از اسلامشان بی‌دین شوند و با کارهای زشت، بی‌دینی‌شان را بیشتر کنند و بعد، از روی ناچاری، در لحظۀ جان‌کندن توبه کنند، توبۀ آن‌ها هرگز قبول نخواهد شد و آن‌ها همان گمراهانِ واقعی‌اند.\nکسانی که بی‌دین شوند و در حال بی‌دینی از دنیا بروند، اگر برای رهایی خودشان از عذاب، تمام زمین را هم از طلا پر کنند و بدهند، از هیچ کدامشان قبول نخواهد شد. بله، عذابی زجرآور نصیبشان می‌شود و هیچ یاوری نخواهند داشت!\nفقط وقتی به مقامِ خوبان می‌رسید که از چیزهای دوست‌داشتنی‌تان در راه خدا هزینه کنید. هر چیزی هم در راه خدا هزینه کنید، خدا آن را می‌داند.\nقبل از آمدن تورات، همۀ خوراکی‌ها برای یهودی‌ها حلال بود؛ مگر آنچه یعقوب بر خودش ممنوع کرده بود. بگو: «اگر راست می‌گویید که بعضی خوراکی‌ها از اول حرام بوده است، تورات را بیاورید و از رویش بخوانید تا حرفتان را ثابت کنید!»\nبعد از این توضیحات، کسانی که دربارۀ حرام‌ها و حلال‌ها نسبت دروغ به خدا می‌دهند، واقعاً بدکارند!\nبگو: «حالا که خدا راست گفته است و یهودی‌ها دروغ، د‌نباله‌روِ دین ابراهیمِ میانه‌رو و یکتاپرست باشید.»\nاولین عبادتگاهی که در زمین برای همۀ مردم ساخته شده، همان خانۀ کعبه است که در مکه قرار دارد و مایۀ برکت و هدایت همیشگی جهانیان است.\nدر آنجا نشانه‌های واضح ازجمله مقام ابراهیم قرار دارد و هرکه وارد حریم کعبه شود، در امان است. خدا زیارت این خانه را برای آن‌هایی که سلامت جسمی و توان مالی دارند، واجب کرده است؛ البته هرکه بی‌دینی کند و به حج نرود، به خودش ضرر می‌زند؛ چون خدا از همۀ جهانیان بی‌نیاز است.\nسؤال کن: «اهل‌کتاب! با اینکه خدا می‌بیند چه می‌کنید، چرا آیه‌ها و نشانه‌هایش را باور نمی‌کنید؟!»\nباز، بپرس: «اهل‌کتاب! چرا مانع دین‌داری مسلمانان می‌شوید و با شبهه‌پراکنی، راه مستقیم خدا را کج نشان می‌دهید؟! حال آنکه خودتان از درستی این راه، ‌خوب خبر دارید و خدا هم بی‌خبر نیست که چه می‌کنید!»\nمسلمانان! اگر دنباله‌روِ عده‌ای از اهل‌کتاب شوید که کارشان فقط تفرقه‌اندازی است، بعد از اسلام‌آوردنتان، به بی‌دینی برِتان می‌گردانند!\nچطور حاضرید با دنباله‌روی از آن‌ها، دینتان‌را بر باد دهید؟! با اینکه آیه‌های خدا را برایتان می‌خوانند و پیامبرش هم بین شماست. هرکه خودش را به خدا بسپارد، او را خودبه‌خود به‌راه درست زندگی برده‌اند.\nمسلمانان! در مراقبت از رفتارتان سنگ‌تمام بگذارید. نکند از دنیا بروید و مسلمان واقعی نباشید!\nهمگی حول محور خدا بچرخید و پراکنده نشوید! نعمت باارزش خدا به خودتان را به‌یاد آورید: دشمن همدیگر بودید و خدا دل‌هایتان را به هم مهربان کرد و با عنایتش، میانتان برادری برقرار شد؛ همین‌طور، فراموش نکنید زمانی را که داشتید در آتش جنگ و جنایت می‌سوختید و او از آن نجاتتان داد. خدا نشانه‌های لطفش را این‌طور برایتان روشن می‌کند تا سربه‌راه شوید!\nبین شما همیشه باید گروهی باشند که بقیه را به خوبی سفارش کنند و امربه‌معروف و نهی‌ازمنکر کنند. آنان همان مردم خوشبخت‌اند.\nمِثل یهودی‌ها‌ و مسیحی‌هایی نباشید‌ که پراکنده شدند و بعد از دلیل‌های واضحی که دیدند، دچار اختلاف دینی شدند! البته عذابی بی‌اندازه در انتظارشان است؛\nروزی که عده‌ای روسفیدند و عده‌ای روسیاه! از روسیاهان می‌پرسند: «این بود رسمش که بعد از ایمان‌آوردنتان، بی‌دینی کنید؟! حالا بچشید عذاب را به‌سزای اینکه بی‌دینی می‌کردید.»\nازآن‌طرف، کسانی که روسفیدند، همیشه در سایۀ لطف خدا زندگی خواهند کرد.\nاین‌ها همه، آیه‌های خداست که به‌درستی برایت می‌خوانیم. خدا هرگز نمی‌خواهد به ‌موجودات جهان ستمی روا دارد؛\nچون آسمان‌ها‌و ‌زمین و آنچه در آن‌هاست، فقط مال خداست و همۀ کارها به او ختم می‌شود.\nبله، شما مسلمانانِ وظیفه‌شناس بهترین گروهی هستید‌که برای خدمت به مردم آفریده شده‌اند؛ چون امربه‌معروف و نهی‌ازمنکر می‌کنید و خدا را باور دارید. اهل‌کتاب هم اگر به پیامبر اسلام ایمان می‌آوردند، برایشان بهتر بود؛ ولی فقط بعضی‌هایشان مسلمان شدند و بیشترشان منحرف باقی ماندند!\nدشمنان، به‌ویژه یهودی‌ها، هرگز نمی‌توانند به شما ضربۀ کاری بزنند؛ ولی کمی دردسر برایتان درست می‌کنند. اگر هم با شما بجنگند، فوری پا به فرار می‌گذارند. هیچ وقت هم رنگ پیروزی را نمی‌بینند!\nیهودی‌ها هر جای دنیا که باشند، خفت‌وخواری باید بر سرشان سایه‌افکن باشد؛ مگر اینکه مسلمان شوند یا پناهنده به این و آن. همچنین، گرفتار خشم خدا شده‌اند و داغ بیچارگی بر پیشانی‌شان زده شده است؛ برای اینکه آیه‌ها و نشانه‌های خدا را قبول نمى‌کردند و پیامبران را ناجوانمردانه به‌شهادت می‌رساندند. این کارها در این ریشه داشت که نافرمانی و سرکشی می‌کردند!\nالبته همۀ اهل‌کتاب مثل هم نیستند: گروهی از آن‌ها مسلمان شده‌اند و در بندگی خدا مصمّم‌اند و در دلِ شب آیه‌های قرآن زمزمه می‌کنند و سر به سجده می‌گذارند.\nهمچنین، به خدا و روز قیامت ایمان دارند و امربه‌معروف و نهی‌ازمنکر می‌کنند و برای کارهای خوب سر از پا نمی‌شناسند. بله، آنان جزوِ شایستگان‌اند.\nچنین کسانی در قبال هر کار خوبی که کرده‌اند، بی‌مهری نمی‌بینند؛ زیرا خدا رفتار خوب خودمراقبان را می‌داند.\nگروهی هم که مسلمان نشده‌اند، از اموال و اولادشان در برابر خشم خدا اصلاً کاری ساخته نیست. این جماعت، جهنمی‌اند و آنجا ماندنی.\nداستان اموال و امکاناتی که برای اهداف مادی و دنیایی خودشان هزینه می‌کنند، مثل باد سخت و سوزانی است که به زراعت جماعتی که به خودشان بد کرده‌اند، بوَزد و یکسره نیست‌ونابودش کند! بله، خدا که به آن‌ها بد نکرده است؛ بلکه خودشان به خودشان بد می‌کنند.\nمسلمانان! سفرۀ دلتان را پیش هر کس‌وناکسی باز نکنید؛ چون‌که آن‌ها از رساندن هیچ زیانی به شما کوتاهی نمی‌کنند و آرزو دارند همیشه در سختی باشید! از لابه‌لای حرف‌هایشان کینه‌توزی پیداست. تازه، کینه‌ای که در دل دارند، بیشتر است! بله، اگر عقلتان را به‌کار بیندازید، نشانه‌های دشمن را مثل روز برایتان روشن کرده‌ایم.\nهان! شمایید که با آن‌ها دوستی می‌کنید؛ ولی آن‌ها دوستتان ندارند، با آنکه تمام کتاب‌های آسمانی را قبول دارید. وقتی با شما روبه‌رو می‌شوند، به‌دروغ می‌گویند: «خدا و آیه‌هایش را قبول داریم.» اما وقتی با خودشان هستند، از عصبانیت انگشتانشان را می‌گزند! بگو: «از این عصبانیت بمیرید!» خدا خوب می‌داند هر آنچه را در دل‌ها می‌گذرد\nاگر کمترین خیری به شما برسد، ناراحت می‌شوند! به‌عکس، اگر حادثۀ تلخی برایتان اتفاق بیفتد، کِیف می‌کنند! اگر در برابر سختی‌ها صبر کنید و مراقب اوضاع باشید، توطئه‌هایشان آسیبی به ‌شما نمی‌رساند؛ چون خدا به‌رفتارشان احاطه دارد.\nدر جنگ اُحد دم صبح از خانواده‌ات خداحافظی کردی تا رزمندگان اسلام را برای مبارزه، در سنگرهایشان مستقر کنی. خدا شنوای داناست.\nآن‌وقت، دو گروه از شما تصمیم گرفتند از وسط راه برگردند و سستی کنند؛ ولی چون خدا یارشان بود، ماندند. مؤمنان باید فقط به خدا توکل کنند.\nخدا در جنگ بَدر هم، با آنکه از نظر نظامی ضعیف بودید، کمکتان کرد؛ پس آمادگی نظامی و روحیۀ خود را حفظ کنید تا شکر نعمتش را به‌جا آورده باشید.\nکمک خدا به‌این‌صورت بود که به رزمندگان گفتی: «دیگر، بهتر از این چه می‌خواهید؟! خدا با سه‌هزار فرشته‌ای که به زمین می‌آیند، تعداد و توانتان را زیاد می‌کند.»\nبهتر از این نمی‌شود! امروز هم اگر صبر و استقامت کنید، در حملات برق‌آسای دشمن به شما، خدا تعداد و توانتان را زیاد می‌کند، با پنج‌هزار فرشته‌ای که خودشان را علامت‌گذاری کرده‌اند.\nالبته، خدا کمک فرشتگان را فقط برای این به شما وعده داد که روحیه بگیرید و دل‌هایتان با آن آرام شود؛ وگرنه پیروزی، تنها دست خدای شکست‌ناپذیرِ کاردرست است.\nخدا کمکتان کرد تا از این طریق، خط مقدّم دشمن را تارومار کند یا مجبورشان سازد که با خواری‌وخفت عقب‌نشینی کنند\nیا به آن‌ها توفیق توبه بدهد یا اگر توبه نکنند، عذابشان کند. البته، اختیار هیچ‌یک از این کارها مستقلاً دست تو نیست!\nآسمان‌ها‌و ‌زمین و آنچه در آن‌هاست، فقط مال خداست؛ پس هرکه را لایق ببیند، می‌آمرزد و هرکه را مستحق عذاب ببیند، مجازات می‌کند. خدا آمرزندۀ مهربان است\nمسلمانان! ربا نخورید، آن‌هم ربای با سودِ چندبرابر!  و در حضور خدا مراقب بده‌بستان‌های مالی‌تان باشید تا خوشبخت شوید.\nرباخواری بی‌دینی است! بترسید از آتشی که برای این بی‌دین‌ها آماده کرده‌اند.\nبله، دنباله‌روِ خدا و رسولش باشید تا لطفش شامل حالتان شود.\nسرعت بگیرید برای رسیدن به آمرزش خدا و بهشتی که به‌پهنای آسمان‌ها و زمین است و برای خودمراقبان آماده شده است؛\nهمان‌هایی که به‌وقت راحتی و سختی، در راه خدا هزینه می‌کنند و در عصبانیت، خودشان را کنترل می‌کنند و خطاهای مردم را ندیده می‌گیرند. خدا چنین درستکارانی را دوست دارد.\nهمین‌طور، بهشت آماده شده است برای کسانی که اگر از روی غفلت کار زشتی انجام دهند یا به خودشان بد کنند، فوری به‌یاد خدا می‌افتند و از گناهانشان آمرزش می‌خواهند. مگر جز خدا چه کسی گناهان را می‌آمرزد؟! در ضمن، بر آن کاری که کرده‌اند و می‌دانند گناه است، پافشاری نمی‌کنند.\nپاداش چنین کسانی آمرزش خداست و باغ‌هایی پردرخت که در آن‌ها جوی‌ها روان است و همیشه آنجا ماندنی‌اند. خوب پاداشی است پاداش اهل عمل!\nالبته قبل از شما حوادث عبرت‌آموزی پیش آمده است: به گوشه‌وکنار دنیا سفر کنید و ببینید آخرعاقبتِ کسانی که آیه‌های خدا را دروغ دانستند، چه شد!\nاین قرآن برای عموم مردم آن حوادث را توضیح می‌دهد. همچنین، دستِ خودمراقبان را می‌گیرد و مایۀ عبرتشان است.\nاز شکست‌‌خوردن در اُحد، ضعف به خودتان راه ندهید و روحیه‌تان را نبازید؛ چون شما واقعاً برترید، به‌شرطی که واقعاً ایمان داشته باشید!\nاگر در جنگ اُحد شما ضربه خوردید، در جنگ بَدر هم ‌دشمن ضربه‌ای مشابه خورد.طبق مصلحت، روزهای پیروزی و ‌شکست را بین مردم دست‌به‌دست می‌کنیم تا خدا کسانی را که واقعاً ایمان آورده‌اند، معلوم کند و از بینتان گواهانی بر کارهایتان بگیرد... خدا بدکارها را دوست ندارد.\n... و تا مؤمنان را خالص کند و بی‌دین‌ها را کم‌کم معدوم سازد و...\nنکند خیال کرده‌اید همین‌طور آزمایش‌نشده داخل بهشت می‌شوید و خدا از بینتان کسانی را که در عرصۀ جهاد و مقاومت فعال هستند، شناسایی نخواهد کرد؟!\nقبل از آنکه با شهادت رو‌به‌رو شوید، مشتاقانه آرزویش می‌کردید. پس چطور شد، به‌محض آنکه در جنگ اُحد فرصت شهادت پیش آمد، فقط تماشاچی شدید!\nمحمد پیامبری بیش نیست که قبل از او هم پیامبرانی آمدند‌و ‌رفتند. اگر او بمیرد یا شهید شود، آیا به گذشتۀ خودتان برمی‌گردید و از اسلام دست می‌کشید؟! هرکه به گذشتۀ خود برگردد، هیچ ضرری به خدا نمی‌رساند. در ضمن، خدا به شکرگزارانِ ثابت‌قدم پاداش خواهد داد.\nتا خدا نخواهد، هیچ‌کس نمی‌میرد. این سرنوشتی معیّن است. هرکه خواهان مال دنیا باشد، از آن به او می‌دهیم. هرکه هم خواهان پاداش آخرت باشد، از آن به او می‌دهیم. بله، به شکر‌گزارانِ ثابت‌قدم پاداش خواهیم داد.\nچه پیامبران زیادی که مردانِ خداجوی فراوانی در کنارشان جنگیدند؛ پس در مقابل سختی‌هایی که در راه خدا کشیدند، خم به ابرو نیاوردند و ‌ضعفی از خود نشان ندادند و سرِ تسلیم در برابر دشمن خم نکردند! خدا چنین رزمندگانِ مقاومی را دوست دارد.\nتنها حرفشان این بود: «خدایا، گناهان ما و زیاده‌رویِ در کارهایمان را ببخش. قدم‌هایمان را محکم کن و بر جماعت بی‌دین پیروزمان فرما.»\nخدا هم، پیروزی و پایداری در این دنیا و پاداشِ پسندیدۀ آخرت را به آنان داد. آخر، خدا درستکاران را دوست دارد\nمسلمانان! اگر از بی‌دین‌ها فرمان ببرید، شما را به دوران غم‌بار گذشته می‌برند و از دین اسلام برمی‌گردانند. در نتیجه، سرمایۀ عمرتان را می‌بازید!\nبه آن‌ها تکیه نکنید؛ بلکه خدا همه‌کارۀ شماست و او بهترین یاری‌دهنده است.\nبه‌همین زودی‌ها دلهرۀ عجیبی در دل بی‌دین‌ها می‌اندازیم؛ چون آن‌ها چیزهایی را شریک خدا در کاروبار عالم کرده‌اند که خدا دلیلی بر درستی‌‌شان نفرستاده است. جایگاه بی‌دین‌ها آتش است و بد جایی است جایگاه بدکارها!\nدر جنگ اُحد، خدا وعدۀ خودش به شما را عملی کرد: وقتی به‌فرمانش کار دشمنان را می‌ساختید. در شروع جنگ، خدا پیروزی را در یک‌قدمی‌‌تان گذاشته بود؛ ولی وقتی سهل‌انگاری کردید و برای به‌دست‌آوردن غنائم، در حفظ سنگرها اختلاف کردید و از دستور فرماندهی طفره رفتید، دو گروه شدید: بعضی‌هایتان به‌طمع دنیا سنگرها را ترک کردید و دنبال غنائم رفتید. بعضی‌هایتان هم به‌شوق آخرت تا پای جان ایستادید. به‌هرحال، خدا از پیروزکردنتان بر دشمن صرف‌نظر کرد تا امتحانتان کند؛ البته دست‌آخر از اشتباهتان درگذشت. آخر، خدا به مؤمنان لطف دارد.\nوقتی از میدان جنگ فرار می‌کردید و پیامبر از پشت سرتان صدا می‌زد که برگردید، جز نجات جانتان به فکر هیچ‌کس و هیچ‌چیز نبودید! اینجا بود‌که خدا از لطف خودش کاری کرد که برای همۀ سهل‌انگاری‌هایتان حسابی غمگین و پشیمان شوید تا دیگر به‌خاطر پیروزی و غنیمتی که از دست داده‌اید و زخم‌هایی که برداشته‌اید، سرخورده نشوید. بله، خدا آگاه است که چه می‌کنید.\nخدا بعد از آن پشیمانی و غم شدید، شما را به خواب سبکِ آرام‌بخشی فرو برد؛ البته تنها گروهی از شما خوابشان برد و گروهی دیگر که به فکر جانشان بودند، خواب به چشمانشان نیامد و عین همان دوران جاهلیت، به خدا بدبین شدند! می‌پرسیدند: «نباید ما هم در تصمیم‌گیری‌ها دخالت داشته باشیم؟!» بگو: «اختیار کارها همه دست خداست.» بماند که حرف‌هایی در دل‌هایشان پنهان کرده بودند که برای تو رو نمی‌کردند! مثلاً با خودشان می‌گفتند: «اگر ما برحق بودیم، حتماً جنگ را می‌بردیم و در اینجا کشته نمی‌شدیم!» بگو: «اگر در خانه‌هایتان هم بودید، کسانی که قرار بود در راه خدا شهید شوند، با پای خودشان به محل شهادتشان می‌رفتند تا خدا نیت‌هایتان را امتحان کند و اگر لایق باشید، ناخالصی‌های دل‌هایتان را برطرف کند و... . بله، خدا می‌داند هر آنچه را در دل‌ها می‌گذرد.»\nالبته عده‌ای که به‌وقت درگیریِ دو طرف در جنگ اُحد پا به فرار گذاشتند، شیطان بود که پایشان را لغزاند، در نتیجۀ بعضی گناهانی که مرتکب شده بودند. باز، دست‌آخر خدا از اشتباهاتشان درگذشت؛ چون خدا آمرزندۀ بردبار است.\nمسلمانان! مثل بی‌دین‌هایی نباشید که دربارۀ اطرافیانشان که به سفر یا جنگ می‌رفتند و دیگر برنمی‌گشتند، می‌گفتند: «اگر پیشمان مانده بودند، نمی‌مردند یا کشته نمی‌شدند!» شما از این رفتارها نداشته باشید تا خدا همین را داغ حسرتی بر دل‌هایشان قرار دهد. آخر، زندگی و مرگ دست خداست و او کارهایتان را می‌بیند.\nاگر در راه خدا شهید شوید یا بمیرید، آن آمرزش و لطف خدا که نصیبتان می‌شود، بهتر است از تمام ثروتی که بی‌دین‌ها و منافق‌ها در زندگی جمع می‌کنند.\nاگر بمیرید یا شهید شوید، آن پایان زندگی نیست؛ بلکه شما را دسته‌جمعی به محضر خدا می‌برند\nبه‌لطف خدا بود که با فراری‌های جنگ اُحد به‌نرمی و ملایمت رفتار کردی. اگر خشن و سنگدل بودی، از دوروبرت پراکنده می‌شدند! پس، از خطاهایشان چشم بپوش و برایشان آمرزش بخواه.تازه، در کارها با آن‌ها مشورت کن. وقتی هم تصمیم به کاری گرفتی، به خدا توکل کن که خدا اهل توکل را دوست دارد.\nاگر خدا کمکتان کند، کسی حریفتان نمی‌شود و اگر رهایتان کند، جز او چه کسی کمکتان می‌کند؟! بنابراین، مؤمنان باید فقط به خدا توکل کنند.\nمحال است ‌پیامبری خیانت کند. هرکه خیانت کند، روز قیامت با همان خیانتش حاضر می‌شود! بعد، در عدالت محض، کارهای هرکس را کامل به او پس می‌دهند.\nآیا آنانی که دنبال رضای خدایند، مثل آن‌هایی‌اند که گرفتار خشم خدا شده و جایشان جهنم است؟! آن بد‌سرانجامی است!\nبله، آنان که در طلب رضای خدایند، پیش خدا بلندمرتبه‌اند و خدا می‌بیند چه می‌کنند.\nبه‌یقین، خدا بر مؤمنان منّت گذاشت که در بینشان پیامبری از خودشان فرستاد که آیه‌هایش را به‌دقت برایشان بخواند و جانشان را از آلودگی‌ها پاک کند و کتاب آسمانی و حکمت یادشان دهد؛ درحالی‌که قبلش واقعاً غرق گمراهی بودند.\nبه شما در جنگ اُحد تلفاتی وارد شد؛ با آنکه در جنگ بَدر تلفات سنگین‌تری به دشمن وارد کرده بودید. آن‌وقت باز هم لب به اعتراض گشودید: «آخر، این تلفات چطور بر ما وارد شد؟!» بگو: «به‌دلیل حرف‌نشنوی خودتان بود!» وگرنه، خدا از عهدۀ هر کاری برمی‌آید.\nصدماتی که به‌وقت درگیریِ دو طرف در جنگ اُحد به شما وارد شد، به‌خواست خدا بود تا مؤمنانِ واقعی را معلوم کند و... .\nو کسانی را هم که دورویی می‌کنند، معلوم کند: همان‌هایی که وقتی شنیدند: «بیایید در راه خدا بجنگید یا دست‌کم از خودتان دفاع کنید»، گفتند: «اگر می‌دانستیم که جنگی در کار است، همراهی‌تان می‌کردیم!»آن‌ها در آن روز به بی‌دینی نزدیک‌تر بودند تا به ایمان؛ برای اینکه دل و زبانشان یکی نبود. خدا بهتر می‌داند چه چیزهایی کتمان می‌کنند؛\nهمان‌هایی که در خانه نشستند و به جبهه نیامدند و دربارۀ اطرافیانشان ‌گفتند: «اگر به حرف ما گوش کرده بودند و به جبهه نمی‌رفتند، کشته نمی‌شدند!» بگو: «اگر واقعاً راست می‌گویید، مرگ را از خودتان دور کنید!»\nهرگز خیال نکن کسانی که در راه خدا شهید شده‌اند، مرده‌اند! بلکه ‌به‌طور ویژه زنده‌اند و در حضور خدا به آنان روزیِ مخصوص می‌دهند.\nاز پاداشی که خدا از سرِ بزرگواری به آنان داده است، خوشحال‌اند و دربارۀ هم‌رزمانشان که هنوز به آنان نپیوسته‌اند، این‌طور مژده می‌گیرند: نه ترسی بر آنان غلبه می‌کند و نه غصه می‌خورند.\nهمین‌طور، نعمتی فراون و لطفی سرشار از خدا مژده می‌گیرند و اینکه می‌دانند خدا پاداش مؤمنان را از بین نمی‌برد.\nاین رزمندگان بعد از برگشتن از جنگ، با وجود مجروحیت، حرف خدا و رسولش را برای تعقیب دشمن گوش کردند. از بینشان، کسانی که مأموریتشان را به‌بهترین وجه انجام دادند و از دستورهای نظامی سرپیچی نکردند، پاداشی بزرگ می‌گیرند؛\nهمانان که وقتی‌یکی از نفوذی‌های دشمن گفت: « دشمن نیروهایش را برای حمله به شما بسیج کرده است؛ از آن‌ها بترسید»، اتفاقاً این خبر روحیه‌شان را تقویت کرد و گفتند: «همین‌که خدا هست، برایمان بس است و او خوب تکیه‌گاهی است!»\nدست‌آخر، پیروزمندانه و سربلند و بی هیچ تلفاتی، از جبهه برگشتند. در واقع، آنان دنبال رضای خدا بودند. همین است! خدا لطف بسیار دارد.\nآن نیروی نفوذی دشمن که می‌خواست شما را از سپاه دشمن بترساند، شیطانِ به‌تمام‌معنا بود! اگر ایمانتان واقعی است، از سپاه دشمن نترسید؛ بلکه تنها از من حساب ببرید.\nمبادا کسانی که در بی‌دینی و نافرمانی سر از پا نمی‌شناسند، غصه‌دارت کنند! آن‌ها هیچ ضرری به خدا نخواهند رساند. به‌عکس، خدا می‌خواهد بهره‌ای در آخرت نداشته باشند و عذابی بی‌اندازه در انتظارشان است\nالبته همۀ کسانی که بی‌دینی را به‌قیمت ازدست‌دادنِ سرمایۀ ایمان خریده‌اند، ‌هیچ ضرری به خدا نخواهند رساند و عذابی زجرآور در پیش دارند.\nکسانی که بی‌دینی می‌کنند، خیال نکنند مهلتی که به آن‌ها می‌دهیم، به‌سودشان تمام می‌شود! به آن‌ها مهلت می‌دهیم، فقط برای اینکه به سهل‌انگاری بیشتری مبتلا شوند! بله، عذابی خفت‌بار نصیبشان می‌شود.\nدر جامعۀ شما، مؤمن و منافق مخلوط‌اند و خدا بنا ندارد مؤمنان را در این وضع نگه دارد. پس آزمایشتان می‌کند تا افراد ناپاک را از پاک جدا سازد.همین‌طور، خدا بنا ندارد از اسرار غیبی آگاهتان کند؛ ولی به پیامبرانِ برگزیدۀ خودش اسرار غیبی را می‌گوید. بنابراین خدا و پیامبرانش را باور کنید. اگر ایمان واقعی داشته باشید و مراقب رفتارتان باشید، پاداشتان بزرگ خواهد بود.\nکسانی که بخل می‌ورزند و از نعمت‌هایی که خدا از سرِ لطفش به آن‌ها داده است، به نیازمندان نمی‌دهند، خیال نکنند که این کار به‌سودشان است. اتفاقاً به‌ضررشان تمام می‌شود! چون روز قیامت چیزهایی که درباره‌اش بخیل بودند، طوقِ لعنتی می‌شود بر گردنشان! آخرِ سر هم، فقط خدا وارث آسمان‌ها و زمین است. خدا از کارهایتان آگاه است.\nالبته خدا طعنۀ یهودی‌هایی را که می‌گفتند: «خدا فقیر است و ما ثروتمندیم!» شنید. این حرفشان را و به‌شهادت‌رساندنِ ناجوانمردانۀ پیامبران را حتماً ثبت می‌کنیم و به آن‌ها در قیامت خواهیم گفت: «بچشید عذاب سوزان جهنم را!»\nاین عذاب، تقاص همان کارهایی است که قبلاً کرده‌اید؛ وگرنه، خدا که به بندگان کمترین ظلمی نمی‌کند.\nهمان یهودی‌ها بهانه می‌آوردند: «خدا به ما سفارش کرده که حرف هیچ پیامبرى را باور نکنیم تا اینکه براى ما یک قربانی‌بیاورد و آن را آتش غیبی به‌نشانۀ قبولی بسوزاند!»به آن‌ها بگو: «قبل از من هم پیامبران زیادى آمدند، با معجزه‌های فراوان و با همین پیشنهادی که شما دادید. اگر راست مى‌گویید، چرا شهیدشان کردید؟!»\nپس، اگر یهودی‌ها تو را دروغگو می‌دانند، موضوع تازه‌ای نیست: پیامبرانِ قبل از تو را هم با داشتن معجزه‌ها و کتاب‌های پندآموز و کتاب روشنگر دروغگو دانستند.\nهرکسی طعم مرگ را می‌چشد و فقط در روز قیامت، به‌طور کامل پاداش داده می‌شوید. هرکه را از آتش جهنم دور سازند و داخل بهشتش کنند، کامیاب‌است. بله، زندگی دنیا فقط وسیلۀ گول‌خوردن است.\nحتماً با مال و جانتان امتحان و آزمایش می‌شوید و از جنگ روانی شدیدِ یهودی‌ها و بت‌پرست‌ها حتماً حرف‌های دل‌آزار و رنج‌آوری می‌شنوید؛ ولی اگر صبوری کنید و مراقب رفتارتان باشید، این نشانۀ ارادۀ قوی است.\nخدا از عالِمان دینی قول‌وقرار گرفت که کتاب آسمانی را برای مردم توضیح دهند و کتمانش نکنند؛ ولی کتاب الهی را پشت گوش انداختند و آن را به‌قیمت ناچیز مادی فروختند؛ ‌راستی که بد معامله‌ای کردند!\nاین‌ها و به‌ویژه عالمانِ یهودی که برای کارهای زشتشان سرخوش‌اند و دوست دارند برای کارهای خوبی که نکرده‌اند، تعریف و تمجید بشنوند، خیال نکن، بله اصلاً خیال نکن که راه فراری از عذاب دارند؛ بلکه به‌عکس، عذابی زجرآور در انتظارشان است!\nفرمانرواییِ آسمان‌ها و زمین فقط در اختیار خداست و خدا هر کاری می‌تواند بکند.\nبه‌راستی، در آفرینش آسمان‌ها و زمین و در رفت‌و‌آمد شب و روز، نشانه‌هایی از خدا برای خردمندان هست؛\nهمانان که در همه‌حال، در نماز و غیرنماز، و ایستاده و ‌نشسته و به‌پهلوخوابیده، خدا را یاد می‌کنند و دربارۀ آفرینشِ آسمان‌ها و زمین به فکر فرو می‌‌روند: «خدایا، این جهان باعظمت را بی‌هدف نیافریده‌ای. تو پاکی. پس ما را از عذاب جهنم دور نگه دار.\nخدایا، هرکه را در آتش بیندازی، واقعاً خواروزارش کرده‌ای و بدکارها هیچ یاوری ندارند.\nخدایا، ما شنیدیم که نِدادهنده‌ای این‌طور به ایمان دعوت می‌کرد: ’به صاحب‌اختیارتان ایمان بیاورید.‘ ما هم ایمان آوردیم. خدایا، گناهان ما را بپوشان و بدی‌هایمان را محو کن و کاری کن که وقت مرگ، هم‌ردیف خوبان باشیم.\nخدایا، پاداشی را که از زبان پیامبرانت به ما وعده داده‌ای، به ما بده و روز قیامت خواروزارمان نکن. آخر، تو برخلاف وعده‌ات عمل نمی‌کنی.»\nخدا هم به آنان این‌طور جواب مثبت داد: «من کار هیچ اهل عملی از شما را از بین نمی‌برم، چه مرد باشد چه زن؛ چون همگی از یک نوعید. پس کسانی که در راه خدا مهاجرت کردند یا از خانه و ‌زندگی‌شان تبعید شدند و در راه من آزار دیدند و جنگیدند و شهید شدند، حتماً گناهانشان را محو می‌کنم و در باغ‌هایی پردرخت جایشان می‌دهم که در آن‌ها جوی‌ها روان است. این پاداشی از طرف خداست و خداست که بهترین پاداش‌ها در اختیار اوست.»\nپیشرفت‌مادی ملت‌های بی‌دین در سرزمین‌های دیگر، مبادا تحت تأثیر قرارت دهد!\nاین‌ها خوشی‌‌های زودگذر و ناچیزِ دنیاست. آخرش، جایگاهشان جهنم است و آن بد جایگاهی است!\nولی کسانی که در حضور خدا مراقب رفتارشان باشند، باغ‌های پردرختی نصیبشان می‌شود که در آن‌ها جوی‌ها روان است و آنجا ماندنی‌اند. این پذیرایی از طرف خداست. البته نعمت‌های دیگری هم پیش خدا هست که برای خوبان بهتر است.\nبین اهل‌کتاب، هستند کسانی که به خدا و قرآنی که به شما داده‌ شده و به کتاب‌های آسمانی دیگری که به خودشان داده شده است، ایمان دارند و در برابر خدا متواضع‌اند و آیه‌های خدا را به‌قیمت ناچیزِ مادی نمی‌فروشند. پاداششان پیش خدا محفوظ است؛ چون خدا به‌سرعت حسابرسی می‌کند.\nمسلمانان! در زندگی شخصی صبور باشید و در زندگی اجتماعی صبرهایتان را یک‌کاسه کنید. همچنین، در برابر فتنه‌ها هم‌بستگی‌تان را تقویت کنید و در حضور خدا مراقب رفتارتان باشید تا خوشبخت شوید.\nمردم! در حضور خدا مراقب رفتارتان باشید؛ همان‌که از یک ‌انسان آفریدتان و همسرش را هم از جنس او آفرید و از آن ‌زوج، مردان و زنان زیادی در دنیا پراکند.بله، در حضور خدایی که برای درخواست‌هایتان به او قسم می‌خورید، مراقب رفتارتان باشید و با خویشان قطع رابطه نکنید. خدا در همه‌حال مراقب شماست.\nاموال یتیمان را وقتی بزرگ شدند، به خودشان برگردانید؛ بی‌آنکه اموال نامرغوبتان را با اموال مرغوبشان عوض کنید یا اموالشان را با اموالتان یکجا بالا بکشید! این‌ها گناهی بزرگ است.\nاگر واقعاً می‌ترسید که با دخترانِ بدون‌پدر به‌عدالت رفتار نکنید، با آن‌ها ازدواج نکنید؛ بلکه با دو یا سه یا چهار زنِ دیگری که بر شما حلال‌اند، ازدواج کنید. باز اگر می‌ترسید که بین چند ‌همسر به‌عدالت رفتار نکنید، به یک ‌زنِ آزاد یا ‌کنیزها‌که حقوق کمتری دارند، اکتفا کنید. عمل به این سفارش‌ها از انحرافتان پیشگیری می‌کند.\nمهریۀ بانوان را با رغبت و هدیه‌وار به آن‌ها بپردازید. اگر بخشی از مهریه را از تهِ دل به شما بخشیدند، حلال و گوارایتان باد.\nاموال سفیهان که به‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌هرحال جزو سرمایۀ مؤثر در جامعه است، اگر در اختیارتان هست، ‌دست خودشان ندهید؛ ولی از سودش، خوراک و پوشاکشان را تأمین کنید و این را با خوش‌برخوردی برایشان توضیح دهید.\nیتیمان را امتحان کنید: در سنّ ازدواج، اگر دیدید به رشد فکری و بلوغ مالی رسیده‌اند، اموالشان را فوری به آن‌ها برگردانید. با زیاده‌روی و شتاب‌زدگی و از ترسِ اینکه مبادا بعد از بزرگ‌شدنشان به شما اعتراضی کنند، به اموالشان دست‌درازی ‌نکنید.اگر فردِ سرپرست بی‌نیاز است، بهتر است مزدِ زحمتش برای یتیمان را برندارد؛ اما اگر نیازمند بود، عرفاً به‌اندازۀ کاری که می‌کند، بردارد. وقتی اموال یتیمان را به‌خودشان برمی‌گردانید، بهتر است شاهد بگیرید؛ اگرچه همین بس که خدا حسابرس باشد.\nمردها از اموالی که پدر و مادر و بستگانِ نزدیک بعد از مرگ به‌جا می‌گذارند، سهمی از ارث می‌برند و زن‌ها هم از اموالی که پدر و مادر و بستگانِ نزدیک بعد از مرگ به‌جا می‌گذارند، سهمی از ارث می‌برند؛ چه آن مال کم باشد چه زیاد. رعایت این سهم‌ها واجب است.\nوقت تقسیم ارث، اگر قوم‌وخویشی‌که ارث نمی‌بَرد و نیز یتیمان و فقیران حاضر شدند، چیزی از ارث را به آن‌ها بدهید و با ملایمت و مهربانی با آن‌ها حرف بزنید.\nکسانی که نگران آیندۀ بچه‌های خردسال و ناتوانی هستند که بعد از مرگشان به‌جای می‌گذارند، باید از ظلم‌کردن به بچه‌های یتیمِ دیگران بترسند و در حضور خدا مراقب رفتارشان باشند و حساب‌شده با یتیمان برخورد کنند.\nکسانی که اموال یتیمان را بالا می‌کشند، در واقع دارند شکم‌های خودشان را از آتش پر می‌کنند! به‌همین زودی‌ها‌هم در جهنم سرخ‌‌وسوخته می‌شوند!\nدربارۀ چگونگی ارث‌بردن بچه‌هایتان، خدا این‌طور به شما سفارش می‌کند: سهم پسر به‌اندازۀ سهم دو دختر است. اگر بچه‌هایتان دو دختر یا بیشتر از دو دختر باشند، دوسومِ میراثـتان سهم آن‌هاست. اگر بچه‌تان فقط یک ‌دختر باشد، نصف میراث به او می‌رسد. همچنین، سهم هریک از پدر و مادرِ فردِ ازدنیارفته، یک‌ششم است. این در صورتی است که او بچه‌ای دارد؛ اما اگر بچه‌ای ندارد و فقط پدر و مادرش از او ارث می‌برند، سهم مادر یک‌سوم است و بقیۀ آن به پدر می‌رسد. البته اگر شخصِ ازدنیارفته برادرانی دارد،  مادرش همان یک‌ششم را ارث می‌برد و پنج‌ششمِ باقی‌مانده به پدر می‌رسد. همۀ این سهم‌ها بعد از وصیتی است که دربارۀ مالش می‌کند یا بدهی‌هایی است که دارد. شما نمی‌دانید کدام‌یک از والدین و بچه‌هایتان برایتان سودمندترند! خدا این سهم‌ها را واجب کرده است؛ چون خدا دانای کاردرست است.\nاگر زنانتان از دنیا بروند و بچه‌ای حتی از شوهران قبلی‌شان نداشته باشند، نصف ارثشان به شما می‌رسد؛ اما اگر بچه‌ای حتی از شوهران قبلی‌شان داشته باشند، یک‌چهارمِ ارثشان به شما می‌رسد. این ‌سهم‌ها بعد از وصیتی است که دربارۀ مالشان می‌کنند یا بدهی‌هایی است که دارند. حال، اگر شما از دنیا بروید و بچه‌ای حتی از همسران دیگر نداشته باشید، یک‌چهارمِ ارثتان به زنانتان می‌رسد و اگر بچه‌ای حتی از همسران دیگر داشته باشید، یک‌هشتمِ ارثتان به آن‌ها می‌رسد. این سهم‌ها نیز بعد از وصیتی است که دربارۀ مالتان می‌کنید یا بدهی‌هایی است که دارید. اگر مرد یا زنی از دنیا برود که والدین و بچه‌ای ندارد و فقط یک ‌برادرِ مادری یا یک خواهرِ مادری دارد، یک‌ششمِ ارث به او می‌رسد؛ اما اگر آنان بیشتر از یک ‌نفر بودند، همگی‌شان به‌طور مساوی در یک‌سومِ ارث شریک‌اند. این سهم‌ها هم بعد از وصیتی است که دربارۀ مال می‌شود یا بدهی‌های فرد است؛ البته به‌شرط اینکه با تنظیم وصیت یا اعتراف به بدهی، قصد ضررزدنِ به وارثان در کار نباشد. خدا این سهم‌ها را تعیین کرده است و خدا دانای بردبار است.\nاین‌ها خط‌قرمزهای خداست. کسانی را که از او و پیامبرش اطاعت کنند، در باغ‌هایی پردرخت جای می‌دهد که در آن‌ها جوی‌ها روان است و آنجا ماندنی‌اند. این است کامیابی بزرگ!\nولی آن‌هایی را که از دستور خدا و پیامبرش تخلف کنند و از خط‌قرمزهای خدا بگذرند، به جهنم می‌برد که آنجا ماندنی‌اند و عذابی خفت‌بار نصیبشان می‌شود.\nزن‌های مسلمانی‌که به عمل زشت زنا یا همجنس‌بازی آلوده می‌شوند، برای شهادت‌دادن برضدّشان چهار مردِ مسلمان را به دادگاه دعوت کنید.اگر آن چهار نفر شهادت دادند، آن‌زن‌ها را آن‌قدر در بازداشتِ خانگی نگه دارید تا مرگ سراغشان بیاید یا اینکه خدا در زمان مناسب، مجازات دیگری برایشان تعیین کند\nزن و مرد مسلمانی را که رابطۀ نامشروع دارند، مجازات کنید؛ ولی اگر قبل از اینکه جرمشان در دادگاه ثابت شود، توبه کنند و درستکار شوند، رهایشان کنید. آخر، خدا توبه‌پذیری مهربان است.\nالبته خدا توبه را فقط از کسانی می‌پذیرد که کار زشتی از سرِ ندانم‌کاری انجام می‌دهند و خیلی زود به اشتباهشان پی می‌برند و توبه می‌کنند. خدا هم توبه‌شان را می‌پذیرد. خدا دانای کاردرست است. .\nازآن‌طرف، توبه دردی از این دو گروه دوا نمی‌کند: اول، کسانی که همیشه کارهای زشت می‌کنند و وقتی مرگ سراغشان می‌آید، از روی ناچاری می‌گویند: «من الان توبه کردم!» دوم، کسانی‌که به‌موقع توبه می‌کنند؛ ولی بعداً با بی‌دینی از دنیا می‌روند. برای این دو گروه عذابی زجرآور آماده کرده‌ایم\nمسلمانان! وقتی پدرانتان مردند، برایتان حلال نیست که با نامادری‌هایتان به‌نام ارث ازدواج کنید. معمولاً هم آنان بدشان می‌آید. دیگر اینکه بانوانتان را تحت فشار نگذارید تا قسمتی از مخارج زندگی یا مهریه‌ای را که به آنان داده‌اید، از چنگشان دربیاورید؛ مگر آنکه مرتکب فحشا شوند. همچنین، با بانوانتان خوش‌رفتاری کنید و اگر احیاناً از آنان خوشتان نمی‌آید، فوری به فکر جدایی نیفتید: چه‌بسا از چیزی خوشتان نیاید و خدا خیر بسیاری در آن گذاشته باشد\nاگر در ‌این فکرید که همسری به‌جای همسر فعلی‌تان بگیرید و حتی مهریۀ سنگینی به او داده‌اید، حق ندارید چیزی از آن ‌را از او پس بگیرید. آیا با دست‌درازی به مهریه‌اش، می‌خواهید مات‌ومبهوتش کنید و مرتکب سهل‌انگاری فاحشی شوید؟!\nچطور اجازۀ چنین کاری به خود می‌دهید؟! با آنکه با همدیگر رابطۀ عاشقی و عاطفی داشته‌اید و همسرانتان، وقت عقدِ ازدواج، برای پرداخت مهریه قول مردانه‌از شما گرفته‌اند.\nهرگز با بانوانی ازدواج نکنید که پدرانتان قبلاً به ازدواج خودشان درآورده‌اند؛ البته ازدواج‌های قبل از وضع این ‌قانون، تابه‌امروز درست است. ازدواج با نامادری خیلی زشت و نفرت‌انگیز است و بد راه‌وروشی است!\nازدواج با این زن‌ها هم بر شما حرام است: مادرانتان، دخترانتان، خواهرانتان، عمه‌هایتان، خاله‌هایتان، برادرزاده‌هایتان، خواهرزاده‌هایتان، مادرانِ رضاعی‌تان که به شما شیر داده‌اند، خواهرانِ رضاعی‌تان که از راه شیرخوردن به شما محرم شده‌اند، مادر‌زن‌هایتان و نیز دخترانی که بانوانتان از شوهرهای قبلی‌شان آورده‌اند و معمولاً تحت سرپرستی شما بزرگ می‌شوند؛ البته به‌شرط آنکه با آن‌بانوان هم‌بستر شده باشید. اگر با آنان هم‌بستر نشده باشید، پس از وفات یا طلاق آن بانوان ازدواج با دخترانشان اشکالی ندارد. به‌علاوه، حرام است برایتان ازدواج با بانوانِ پسرهای تنیِ‌تان و نه بانوان پسرخوانده‌هایتان. همچنین، تا وقتی زنی همسر شماست، حرام است که با خواهرش ازدواج کنید؛ البته ازدواج با دو خواهر، قبل از وضع این ‌قانون، تابه‌امروز درست است. بله، خدا آمرزندۀ مهربان است.\nبه بانوانی‌هم که با آن‌ها ازدواج موقت می‌کنید، واجب است مهریۀ توافق‌شده را بپردازید؛ البته کم‌‌وزیادکردن مبلغ مهریه یا مدت ازدواج، پس از توافق اولیه، با رضایت دو طرف اشکالی ندارد. بله، خدا دانای کاردرست است.\nهر کدامتان که از نظر مالی توانایی کافی برای ازدواج با بانوان پاک‌دامنِ آزاد ندارد، با کنیزان مسلمانی‌ازدواج کند که دیگران صاحبشان‌اند. البته خدا از ایمانتان آگاه‌تر است. همگی‌تان اعضای یک پیکرید؛ پس با اجازۀ صاحبانشان با آنان ازدواج کنید و مهریه‌شان را منصفانه و محترمانه به خودشان بدهید. البته بهتر است با کنیزان پاک‌دامنی ازدواج کنید که روابط نامشروع یا دوست‌پسر ندارند. وقتی کنیزان بتوانند پاک‌دامن باشند، اگر باز هم به کار زشت زنا آلوده شدند، مجازاتشان نصف مجازات بانوانِ آزاد است.پیشنهاد ازدواج با کنیزان، برای کسانی از شماست که به‌علت بی‌همسری، می‌ترسید دچار فشارهای روحی و جسمی شوید.بااین‌همه، اگر صبر کنید و با کنیزان ازدواج نکنید، برایتان بهتر است. خدا آمرزندۀ مهربان است.\nخدا می‌خواهد احکام زندگی را برایتان توضیح دهد و به راه‌ورسم‌های درستِ پیشینیان راهنمایی‌تان کند و نظر لطف بر شما بیندازد. آخر، خدا دانای کاردرست است.\nبله، خدا می‌خواهد به شما لطف کند؛ اما کسانی که خودشان اسیر شهوت‌پرستی‌اند، می‌خواهند شما مسلمانان هم به‌کلی در دام انحراف‌های اخلاقی بیفتید!\nخدا می‌خواهد با آسان‌گیری در برنامۀ ازدواج، کارتان را راحت کند؛ زیرا انسان در برابر شهوت‌های جنسی، ضعیف و کم‌اراده آفریده شده است.\nمسلمانان! اموال همدیگر را که بینتان در گردش است، به‌ناحق نخورید؛ البته اگر معامله‌ای با رضایت خودتان صورت بگیرد، دادوستدِ مال درست است.خودکشی یا کشتن همدیگر نیز ممنوع! خدا همیشه با شما مهربان است.\nهرکس از روی سرکشی و ستم، به جان ‌و مال مردم بیفتد، در آتشی مهیب سرخ‌وسوخته‌اش خواهیم کرد و این کار برای خدا آسان است.\nاز گناهان بزرگی که از ارتکابش نهی می‌شوید، اگر کاملاً دوری کنید، گناهان کوچکی را که از دستتان در رفته است، بدون توبه محو می‌کنیم و در جایگاهی شایسته جایتان می‌دهیم.\nخدا شما را با ویژگی‌های مختلف بر همدیگر برتری داده است. از سرِ حسادت و تنگ‌نظری، برتری‌های همدیگر را آرزو نکنید. بهره‌ای نصیب مردها می‌شود در نتیجۀ کار و تلاششان. بهره‌ای هم نصیب زن‌ها می‌شود در نتیجۀ کار و تلاششان به‌جای حسادت و آرزوهای بیهوده، نعمت‌های تمام‌نشدنیِ خدا را از خودش بخواهید. آخر، خدا همۀ آرزوها و تلاش‌هایتان را می‌داند. .\nبرای هر انسانی وارثانی معیّن کرده‌ایم: پدر و مادر و قوم‌وخویش و کسانی‌که به آن‌ها تعهد داده‌اید. پس سهم هر کدامشان را بپردازید؛ چون خدا شاهد همه چیز است.\nمدیریت خانواده با مرد خانه است؛ چون خدا نوعاً مردان را از نظر توان و تصمیم‌گیری در موقعیت‌های حساس، مقدّم بر بانوان قرار داده است و نیز برای آنکه هزینه‌های زندگی را مردان تأمین می‌کنند.بانوان شایسته همیشه گوش‌به‌فرمان شوهرانشان‌اند و به‌پاس حقوقی که خدا برای زن در نظر گرفته، نگهدارِ اسرار و آبروی خانواده‌اند. ‌بانوانی را که نشانه‌های نافرمانی و ناسازگاری در آن‌ها می‌بینید، اول نصیحتشان کنید. اگر اثر نکرد، به آن‌ها در رختخواب بی‌محلی کنید و اگر باز هم فایده نداشت، ملایم و محدود تنبیهشان کنید. اگر در هر مرحله‌ای از شما اطاعت کردند، دنبال بهانه‌ای برای ادامه‌دادن اذیتشان نباشید، که خدا بلندمرتبۀ بزرگ است.\nاگر نگران قهر و جدایی زن و شوهر بودید، یک داور از طرفِ خانوادۀ مرد و یک داور از طرفِ خانوادۀ زن تعیین کنید تا به اختلافشان رسیدگی کنند. اگر داوران قصد سازش‌دادن داشته باشند، خدا موفقشان می‌کند؛ زیرا خدا نیت‌ها و کارهایتان را می‌داند و از آن‌ها کاملاً آگاه است.\nخدا را عبادت کنید و چیزى را به‌جای او نپرستید، و تا می‌توانید بی‌واسطه به پدر و مادر خوبی کنید. در خوبی‌کردن به اینان هم سنگ‌تمام بگذارید: قوم‌وخویش، یتیمان، نیازمندان، همسایه‌های نزدیک، همسایه‌های دور، همنشین‌ها، مسافران و بردگان. خدا خیال‌باف‌های خودپسند را دوست ندارد؛\nهمان کسانی که بخل می‌ورزند و دیگران را هم به بخیل‌بودن تشویق می‌کنند و نعمت‌هایی را که خدا از سرِ بزرگواری به آن‌ها داده است، کتمان می‌کنند. برای چنین بی‌دین‌های نمک‌نشناسی، عذابی خفت‌بار آماده کرده‌ایم.\nهمچنین، آن‌ها همان‌کسانی‌اند که اموالشان را برای خودنمایی انفاق می‌کنند. نه خدا را باور دارند و نه روز قیامت را. شیطان همنشین این ‌ریاکارهاست و اگر شیطان همنشین کسی باشد، بد همنشینی است او!\nچه می‌شد که آن‌ها خدا و روز قیامت را باور داشتند و از چیزهایی‌که خدا روزی‌شان کرده است، بدون بخل و ریا، در راه خدا هزینه می‌کردند؟! خدا نیت‌ها و کارهایشان را می‌داند.\nهمین خدا به‌اندازۀ ذره‌ای به بندگانش ستم نمی‌کند و اگر کوچک‌ترین کار خوبی هم باشد، چندین برابرش می‌کند و از پیش خودش هم پاداشی بزرگ می‌دهد.\nوقتی در قیامت، از هر ملتی شاهدی حاضر کنیم و تو را هم بر همۀ شاهدها و ملت‌هایشان شاهد بگیریم، احوال مردم چطور خواهد بود؟!\nآن ‌روز، کسانی که در دنیا بی‌دینی کردند و پیامبر را نافرمانی، آرزو می‌کنند با خاک یکسان می‌شدند و چنین ‌روزی را نمی‌دیدند. بله، با این‌همه شاهد، دیگر نمی‌توانند هیچ ‌حرفی را کتمان کنند!\n‌مسلمانان! برای خواندن نماز، در حال مستی داخل ‌مسجد نشوید تا وقتی که بدانید در نماز چه می‌گویید. در حال جنابت هم پا به مسجد نگذارید تا اینکه غسل کنید؛ مگر آنکه فقط قصد عبور از مسجد داشته باشید. اگر بیمار بودید و آب برایتان ضرر داشت، یا در سفر بودید و آب پیدا نکردید، آن‌وقت، در دو جا، با خاک پاک تیمّم کنید: بعد از اینکه از دست‌شویی آمدید یا اینکه با بانوان تماسِ جنسی داشتید.تیمّم این‌طور است: دو کفِ دست را روی خاک بزنید و به‌پیشانی و پشت دست‌هایتان بکشید. بله، خدا خطابخشی باگذشت است.\nمگر ندیدی یهودی‌هایی که بهرۀ کمی از تورات برده‌اند، خریدار گمراهی‌اند و دوست دارند که شما هم از مسیر حق منحرف شوید؟!\nخدا دشمنانتان را بهتر می‌شناسد و همین بس، بله همین بس که خدا خودش یار و یاورتان باشد.\nآن دشمنان یهودی‌هایی‌اند که مطالب تورات را تغییر می‌دادند یا کم‌وزیاد می‌کردند. پیامبر را هم با تغییردادن لحنشان به باد تمسخر می‌گرفتند: «از تو گفتن، از ما نشنیدن!»، «بشنو و باور نکن.» و عبارت‌های دوپهلو به‌کار می‌بردند. هدفشان بی‌ادبی و طعنه‌زدن به اسلام بود. اگر به‌جای این‌ها می‌گفتند: «گوش‌به‌فرمان توایم»، «ایمان‌آوردنمان را بشنو» و «هوایمان را داشته باش»، برایشان بهتر و منطقی‌تر بود؛ ولی خدا برای بی‌دینی‌شان لعنتشان کرد. همین است که جز عدۀ کمی از آن‌ها اسلام نمی‌آورند.\nاهل‌کتاب! به کتابی که فرستاده‌ایم و تأیید‌کنندۀ همان تورات و انجیلی ا‌ست که دست شماست، ایمان بیاورید؛ قبل از آنکه فهم آدم‌هایی مثل شما را کور کنیم و در نتیجه به عقب‌گرد وادارشان کنیم یا همان‌طورکه حرمت‌شکن‌های شنبه را لعنت کردیم، آن‌ها را نیز لعنت کنیم؛ زیرا دستور خدا همیشه عملی می‌شود!\nخدا این عقیده را که برایش شریکی قائل باشند، بی‌توبه نمی‌آمرزد؛ ولی گناهان دیگر را برای هرکه صلاح بداند، حتی بی‌توبه می‌بخشد! بله، هرکه برای خدا شریکی قرار بدهد، سهل‌انگاری بزرگی کرده است.\nندیدی یهودی‌های نژادپرستی را که از خودشان تعریف می‌کنند؟! این‌طورها نیست. خداست که هرکس را شایسته بداند، می‌ستاید و به‌اندازۀ سرِ مویی به آن‌ها ستم نمی‌شود.\n. ببین که چطور به خدا نسبت دروغ می‌دهند و همین‌که این خودستایی را منتسب به خدا می‌دانند، بس است برای اثبات اینکه این یک سهل‌انگاری فاحشی باشد.\nمگر ندیدی همین ‌یهودی‌هایی که بهرۀ علمی ناچیزی از تورات برده‌اند، به بت‌ها ایمان می‌آورند و برای خوشایند بت‌پرست‌ها ادعا می‌کنند که بت‌پرست‌ها از مسلمانان هدایت‌یافته‌ترند؟!\nاین‌ها را خدا لعنت کرده است و هرکه را خدا لعنت کند، هرگز یاوری برایش پیدا نخواهی کرد.\nمگر آن‌ها سهمی از قدرت و ثروت دارند؟! که اگر هم داشتند، سرِ سوزنی به مردم نمی‌دادند!\nیا اینکه به پیامبر و اهل‌بیتش، برای جایگاهی که خدا از سرِ بزرگواری به آن‌ها داده، حسودی می‌کنند؟! چه حسادت بیجایی! ما که به پیامبران ابراهیمی هم کتاب و حکمت دادیم و حکومت قدرتمندی در اختیارشان گذاشتیم.\nبه‌هرحال، عده‌ای از آن‌ها به پیامبر ایمان آوردند. بعضی هم از او رو گرداندند و همین ‌بس‌که جهنم سوزان جزایشان باشد.\nبی‌دین‌ها، به‌ویژه یهودی‌هایی را که آیه‌ها و نشانه‌های ما را باور نکردند، در آتشی مهیب سرخ‌وسوخته خواهیم کرد. هر وقت پوستشان جِزغاله شود، پوست تازه به‌جایش می‌رویانیم تا دم‌به‌دم عذاب را بچشند! بله، خدا شکست‌ناپذیرِ کاردرست است.\nاما کسانی را که ایمان آوردند و کارهای خوب کردند، به باغ‌هایی پردرخت خواهیم برد که در آن‌ها جوی‌ها روان است و همیشه آنجا ماندنی‌اند. در آنجا، همسرانی پاک‌وپاکیزه دارند و زیر سایه‌هایی دلپذیر و آرام‌بخش جایشان می‌دهیم.\nخدا به شما دستور مى‌دهد که تمام امانت‌ها را به‌وقتش به صاحبانش برگردانید. وقتی هم بین مردم داورى مى‌کنید، عادلانه داورى کنید. خدا چه پندهای گران‌بهایی به شما مى‌دهد! همان خدا امانت‌داری‌هایتان را می‌بیند و قضاوت‌هایتان را می‌شنود.\n‌مسلمانان! از خدا اطاعت کنید و نیز از پیامبر و امامان معصوم که از خودتان هستند، فرمان ببرید و هر وقت در چیزی اختلاف کردید، برای حلّش به کتاب خدا و سنت پیامبر مراجعه کنید؛ البته اگر به خدا و روز قیامت معتقدید. عمل به این‌‌ها خوبی و خوش‌عاقبتی را برایتان به‌همراه می‌آورَد.\nکسانی که به‌خیال خامِ خود به قرآن و کتاب‌های آسمانیِ قبل از تو ایمان آورده‌اند، مگر ندیدی که برای داوری در حل اختلافاتشان می‌خواهند به طاغوت مراجعه کنند؟! با آنکه دستور مؤکّد به آن‌ها داده شد که از رفتن پیش طاغوت خودداری کنند. بله، شیطان می‌خواهد آن‌ها را در گرداب گمراهیِ بی‌پایانی بیندازد!\nوقتی به آن‌ها بگویی: «برای داوری در حل اختلافات خودتان به‌سمت قرآن و پیامبر بیایید»، منافق‌ها را می‌بینی که از پذیرش دعوتت به‌شدت خودداری می‌کنند!\nوقتی در نتیجۀ رفتن پیش طاغوت به دردسر می‌افتند و برای توجیه این کارِ زشتشان پیشت ‌می‌آیند، دیگر با چه رویی به خدا قسم می‌خورند که: «جز خیرخواهی و سازش بین دو طرف دعوا، منظوری نداشته‌ایم»؟!\nخدا که می‌داند در دلشان چه می‌گذرد! پس، از آن‌ها کناره بگیر؛ ولی پندشان بده و وقتی تنهایند، با حرف‌هایی شفاف راهنمایی‌شان کن.\nهر ‌پیامبری فرستادیم، بدون استثنا، واجب بود که به‌فرمان خدا اطاعتش کنند. این منافق‌هایی که با مراجعه به طاغوت به خودشان جفا کردند، اگر به‌جای توجیه کارهایشان، پیشت مى‌آمدند و از خدا آمرزش مى‌خواستند و پیامبر هم برایشان آمرزش می‌خواست، آن‌وقت می‌دیدند که خدا توبه‌پذیری مهربان است.\nنه، به خدا قسم! آن‌ها ایمانِ واقعی نمی‌آورند؛ مگر آنکه در دعواهایشان فقط تو را به‌داوری انتخاب کنند و تازه، از رأیی که می‌دهی، در دل احساس ناراحتی نکنند و در عمل هم، دربست تسلیمِ حکم تو باشند.\nاین که دین آسانی است. اگر بر آن‌ها واجب کرده بودیم که: «همدیگر را بکُشید یا ترکِ وطن کنید» باز هم جز عدۀ کمی از آن‌ها اطاعت نمی‌کردند. اگر به پندهایی که به آن‌ها می‌دهند، عمل می‌کردند، برایشان بهتر بود و در تثبیت ایمانشان، مؤثرتر.\nدرآن‌صورت، پاداشی بزرگ از طرف خودمان به آنان می‌بخشیدیم\nو آنان را به راه درست زندگی می‌بردیم.\nآنانی که در همه‌حال از خدا و پیامبر اطاعت کنند، هم‌مسیر با افرادی‌اند که خدا به آنان نعمت ویژه داده است؛ یعنی با پیامبران و آدم‌های باصداقت و شاهدان اعمال و شایستگان. آنان خوب رفقایی در مسیر رشدند!\nاین‌‌همه لطف از طرف خداست و همین بس که خدا احوال بندگانش را می‌داند.\n‌مسلمانان! آمادگی و هوشیاریِ خود را در برابر دشمن حفظ کنید و با توجه به اوضاع، گروه‌گروه یا همگی دسته‌جمعی به جبهه‌ها بروید.\nالبته بین شما کسانی پیدا می‌شوند که در رفتن به جبهه کوتاهی می‌کنند. آن‌وقت اگر شکست بخورید و تلفاتی بر شما وارد شود، ذوق‌زده می‌گویند: «خدا به ما رحم کرد که همراهشان نبودیم!»\nاما اگر پیروزی و غنیمتی از طرف خدا نصیبتان شود، درحالی‌که انگارنه‌انگار بین شما و آن‌ها آشنایی و ارتباطی بوده، ماتم‌زده می‌گویند: «ای‌کاش ما هم همراهشان بودیم و سهم فراوانی از غنیمت به‌دست می‌آوردیم!»\nکسانی که زندگی پست دنیا را به‌قیمت به‌دست‌آوردن آخرت می‌فروشند، باید در راه خدا بجنگند. به هرکه در راه خدا بجنگد و شهید شود یا پیروز، پاداشی بزرگ هدیه خواهیم داد.\nچه‌تان شده که در راه خدا و نجات مردان و زنان و کودکان مستضعفی که زیر سلطۀ دشمن‌اند، نمى‌جنگید؟! آن مستضعفان همیشه از خدا خواسته‌اند: «خدایا، ما را از این شهرى که مردمش ستمکارند، بیرون ببر و از طرف خودت، بله از طرف خودت یار و یاورى براى ما قرار بده.»\nکسانی که ایمان واقعی دارند، در راه خدا می‌جنگند و کسانی که بی‌دین‌اند، در راه طاغوت می‌جنگند. با یاران شیطان بجنگید که پیروزی از آنِ شماست؛ چون‌که نقشۀ شیطان نقش‌برآب است.\nبه کسانی که قبل از آمدن دستور جهاد، خواهان جنگ با ستمکارها بودند، گفته شد: «فعلاً دست نگه دارید و نماز را درست بخوانید و صدقه بدهید.» همین‌که دستور جنگ صادر شد، مگر ندیدی گروهی از آن‌ها همان‌قدر از دشمن ترسیدند که باید از خدا ترسید و حتی بیشتر! پس اعتراض کردند: «خدایا، چرا جنگ را بر ما واجب کردی؟! چرا این چندروزۀ دنیا را به ما مهلت ندادی؟!»بگو: «خوشی‌های زندگی دنیا ناچیز و زودگذر است؛ درحالی‌که سرخوشی‌های آخرت برای خودمراقبان بهتر است. در آنجا سرِ مویی هم به شما ستم نمی‌شود\nهرکجا باشید، اگرچه در ساختمان‌های بلند و محکم، مرگ سراغتان می‌آید!» هر زمان خوشی ‌‌و ‌نعمتی‌نصیبشان می‌شود، می‌گویند: «این از طرف خداست» و اگر سختی ‌و ‌بلایی دامن‌گیرشان می‌شود، می‌گویند: «این از پاقدمِ نحس توست!» بگو: «همه‌اش از طرف خداست.» این جماعت چه‌شان شده که این‌قدر دیر یک مطلب را می‌فهمند؟!\nهر خوشی‌و نعمتی شامل حالت می‌شود، سبب‌سازَش خداست؛ ولی هر حادثۀ تلخی برایت پیش بیاید، سبب‌سازش خودت هستی. تو را برای مردم، به‌پیامبری فرستادیم و همین بس که خدا گواه باشد.\nهرکه از پیامبر اطاعت کند، در واقع از خدا اطاعت کرده و هرکه سرپیچی کند، مسئولیتش با خودش است. تو را هم نفرستاده‌ایم تا مراقبشان باشی!\nرودرروی تو می‌گویند: «گوش‌به‌فرمانیم!» ولی تا از پیشت بیرون می‌روند، عده‌ای از آن‌ها جلسه‌های مخفیِ شبانه‌ای درجهت خلاف گفته‌های تو تشکیل می‌دهند. خدا توطئه‌های شبانه‌شان را ثبت می‌کند؛ بنابراین اعتنا نکن به آن‌ها و توکل کن به خدا. همین بس که خدا حامی‌ات باشد.\nپس چرا دربارۀ همۀ قرآن به‌صورت جامع فکر نمی‌کنند؟! اگر از طرف غیرخدا بود، ناهماهنگی بسیاری در آن پیدا می‌کردند.\nوقتی خبری از پیروزی یا شکستِ رزمندگان به دستشان برسد، فوری بین مردم پخشش می‌کنند؛ درصورتی‌که اگر راست ‌و ‌‌دروغِ چنین ‌اخباری را از پیامبر و مسئولانِ امر جویا شوند، آنان درستی و نادرستی و چگونگیِ اطلاع‌رسانی‌اش را تشخیص می‌دهند. اگر خدا با این سفارش‌ها، در حقّتان لطف و بزرگواری نکند و از شیطنت منافقان پرده برندارد، با تبلیغات منفی‌شان بیشترتان گول شیطان را می‌خورید.\nبه‌هرحال، یک‌تنه در راه خدا مبارزه کن: تو فقط مسئول ادای وظیفۀ خودت هستی. البته مسلمانان را به حضور در جبهه تشویق کن؛ به‌امید اینکه خدا شرّ دشمنان بی‌دین را از سرتان کم کند. آخر، قدرت خدا بیشتر است و مجازاتش زجرآور‌تر.\nهرکس واسطۀ کار خیری شود، سهمی از آن می‌برد و هرکس واسطۀ کار شرّی شود، در آن شریک است؛ چون‌که خدا مراقب همه چیز و همه کاری هست.\nچنانچه سلام و تعارفی با شما کردند، یا به‌صورتی بهتر جواب دهید یا دست‌کم به همان صورت؛ زیرا خدا همه چیز را محاسبه می‌کند.\nجز خدا هیچ معبودی نیست. او روز قیامت حتماً جمعتان می‌کند که جای هیچ شک‌وشبهه‌ای در آمدنش نیست. از خدا راستگوتر کیست؟\nچه‌تان شده که دربارۀ منافقان دچار دودستگی شده‌اید؟! با اینکه خدا به‌سزای کارهای زشتشان سرنگونشان کرده است. یعنی می‌خواهید کسانی را به راه بیاورید که خدا به‌حال خود رهایشان کرده؟! کسانی را که خدا به‌حال خودشان رها کند، هیچ ‌راهی برای نجاتشان پیدا نخواهی کرد!\nآرزو می‌کنند همان‌طور‌که خودشان بی‌دین‌اند، شما هم بی‌دین شوید تا مثل هم باشید! پس، با منافقانِ فتنه‌گرِ خارج‌نشین طرح دوستی نریزید؛ تا آنکه با پذیرش واقعیِ اسلام، به جمع مسلمانان مهاجرت کنند. اگر از این کار سرپیچی کردند، هرکجا گیرشان آوردید، دستگیر و اعدامشان کنید و هرگز از میانشان یار و یاوری نگیرید؛\nمگر آنکه به کشوری پناهنده شوند که بین شما و آن‌ها پیمان صلح بسته شده باشد یا درحالی پیشتان بیایند که از جنگ‌وگریز با شما یا با مردمِ خودشان به‌ستوه آمده‌اند. اگر خدا می‌خواست، بر شما مسلطشان می‌کرد و آن‌وقت با شما می‌جنگیدند. پس اگر کاری به کارتان نداشتند و با شما نجنگیدند، بلکه پیشنهاد صلح و سازش دادند، خدا دیگر اجازه نمی‌دهد به آن‌ها دست‌درازی کنید.\nبه گروه دیگری برمی‌خورید که می‌خواهند هم از طرف شما خاطرجمع باشند و هم از طرف کشور خودشان! هر وقت هم برای فتنه‌گری علیه شما دعوت شوند، با سر می‌روند! اگر این‌ها ول‌کنِ شما نبودند و پیشنهاد صلح ‌و سازش به شما ندادند و دست از سرتان برنداشتند، هرکجا گیرشان آوردید، دستگیر و اعدامشان کنید. در نبرد با این گروه و نابودی‌شان، دستتان را کاملاً باز گذاشته‌ایم!\nهیچ مسلمانی حق ندارد مسلمان دیگری را بکشد؛ مگر آنکه از روی اشتباه باشد. حال، هرکس مسلمانی را به‌‌اشتباه کشت، باید بردۀ مسلمانی را آزاد کند و به خانوادۀ مقتول خون‌بها بپردازد؛ مگر اینکه آن‌ها خون‌بها را ببخشند. اگر مقتول اهل کشوری باشد که دشمن شما مسلمانان‌اند، ولی خودش مسلمان بوده، آزاد‌کردنِ یک‌بردۀ مسلمان کافی است؛ اما اگر مقتول اهل کشوری باشد که با کشور شما پیمان صلح بسته‌اند، پرداخت خون‌بها به خانوادۀ مقتول و آزاد‌کردنِ یک‌بردۀ مسلمان، هر دو، لازم است. هرکه نمی‌تواند بنده آزاد کند، به‌جایش دو ماهِ پشت‌سرِهم روزه بگیرد. این تخفیفی از طرف خداست و خدا دانایی کاردرست است.\nهرکه مسلمانی را به‌عمد و به‌دلیل نفرت از مسلمانی‌اش بکشد، مجازاتش جهنم است که آنجا ماندنی است. خدا هم بر او خشم می‌گیرد و لعنتش می‌کند و برایش عذابی بی‌اندازه آماده کرده است.\nمسلمانان! وقتی برای نبرد در راه خدا عازم جبهه‌ها هستید، در طول سفر حواستان را جمع کنید و به کسی که با‌زبان به شما اعلام می‌کند: «مسلمانم»، فوری نگویید: «تو مسلمان نیستی» تا به این ‌بهانه او را بکشید و به غنیمت‌های زودگذرِ مادی برسید! اگر واقعاً دنبال غنیمتید، غنیمت‌های مادی و معنویِ فراوانی پیش خدا هست. شما هم آن ابتدا که خواستید مسلمان شوید، با زبان بیان کردید! و خدا سرتان منّت گذاشت که اسلام را در شما درونی کرد. پس حواستان را جمع کنید تا به افراد بی‌گناه آسیبی نرسد؛ زیرا خدا از کارهایتان آگاه است.\nمسلمانانی که نقص‌عضو ندارند و به جبهه نمی‌روند، هرگز مساوی نیستند با رزمندگان داوطلبی که با مال و جانشان در راه خدا می‌جنگند. خدا رزمندگانی را که با مال و جانشان می‌جنگند، برتری داده است بر کسانی که در جبهه شرکت نمی‌کنند.\nرتبه‌های عالی و آمرزش و بزرگواری خودش. خدا آمرزندۀ مهربان است.\nوقتی فرشتگان جان کسانی را می‌گیرند که با ماندن در دیار کفر به خودشان بد کرده‌اند، از آن‌ها می‌پرسند: «وضع دین‌داری‌تان چطور بود؟» جواب می‌دهند: «در سرزمینمان، برای رعایت دین‌داری، تحت فشار بودیم.» فرشتگان می‌گویند: «مگر زمین خدا پهناور نبود؟ چرا به جاهای دیگر مهاجرت نکردید؟» بنابراین، جایگاهشان جهنم است و آن بد سرانجامی است!\nفقط مردان و زنان و کودکانی استثنایند که واقعاً در تنگنا به‌سر می‌برند و چاره‌ای جز ماندن ندارند و راه به جایی نمی‌برند.\nامید است که خدا از سرِ تقصیراتشان بگذرد. آخر، خدا خطابخشی باگذشت است.\nمسلمانانی که برای حفظ دینشان مهاجرت کنند، سرزمین‌های بسیاری برای زندگیِ سالم و راحت پیدا خواهند کرد. هرکه به‌قصد مهاجرت به دیاری که دین خدا و رسولش در آن برقرار است، از خانه‌اش خارج شود و بعد، بین راه، مرگ سراغش بیاید، پاداشش با خداست. خدا هم که آمرزندۀ مهربان است.\nوقتی به مسافرت می‌روید و می‌ترسید که بی‌دین‌ها غافلگیرتان کنند و آسیبی به شما برسانند، اشکالی ندارد که نمازهای چهاررکعتی را شکسته بخوانید؛ زیرا بی‌دین‌ها دشمن علنیِ شمایند.\nوقتی در جبهه، کنار رزمندگان هستى و می‌خواهی برایشان نمازجماعت بخوانی، اول گروهی از رزمندگان به تو اقتدا کنند و سلاحشان همراهشان باشد. بعد از سجده‌های رکعت اول، نیت فُرادا کنند و نمازشان را زودتر تمام کنند. آن‌وقت پشت سرتان بروند و مراقب دشمن باشند تا گروه دیگری که نماز نخوانده‌اند، بیایند و به رکعت دومِ تو اقتدا کنند، البته با حفظ آمادگی و همراه‌داشتنِ سلاحشان. دشمن منتظر کوچک‌ترین فرصت است که به‌محض اینکه از اسلحه و امکاناتتان غافل شدید، یک‌دفعه به شما حمله کند! البته اگر به‌علت بارندگی یا بیماری، حمل سلاح برایتان سخت است، اشکالی ندارد که سرِ نماز سلاح‌هایتان را زمین بگذارید؛ ولی آمادگی‌تان را کامل حفظ کنید. به‌یقین، خدا برای دشمنان بی‌دین عذابی خفت‌بار آماده کرده است.\nوقتی می‌خواهید نماز بخوانید، به‌تناسب موقعیت، با نمازِ ایستاده یا ‌نشسته یا به‌پهلوخوابیده، خدا را یاد کنید و وقتی از شرّ دشمن خاطرجمع شدید، نماز را به‌طور معمول بخوانید؛ چون نماز، واجبی است که باید آن را در وقتش خواند!\nدر تعقیب‌کردن دشمن سستی و کوتاهی نکنید. در این راه، اگر شما رنج و سختی می‌کشید، آن‌ها هم مثل شما رنج و سختی می‌کشند؛ با این فرق که شما از خدا پیروزی ‌و پاداشی امید دارید که آن‌ها ندارند و خدا دانایی کاردرست است.\nما قرآنِ دادگستر را به‌سوی تو فرستادیم تا با راه‌وروشی که خدا در قضاوت یادت داده است، بین مردم داوری کنی. در قضاوت‌هایت هم طرف‌دار‏ خائنان نباش.\nهمچنین، از خدا آمرزش بخواه که خدا آمرزندۀ مهربان است.\nدفاع بیجا نکن از مسلمانانی که با کارهای زشت، به خودشان خیانت می‌کنند؛ زیرا خدا خیانتکاران سهل‌انگار را دوست ندارد.\nآن‌ها از مردم خجالت می‌کشند و خیانت‌هایشان را مخفی می‌کنند؛ اما از خدا خجالت نمی‌کشند! درحالی‌‌که وقتی در جلسه‌های مخفیِ شبانه برای اثبات بی‌گناهی‌شان نقشه می‌کشند، خدا حاضر و ناظر است. بله،‌خدا به کارهایشان احاطه دارد\nگیرم که شما در زندگیِ این ‌دنیا از آن خیانتکاران طرف‌دار‏ی کردید! خب، روز قیامت و در برابر خدا، چه کسی حمایت می‌کند از آنان؟ هان؟! یا چه کسی اوضاعشان را سروسامان می‌دهد؟!\nهرکه کار بدى انجام دهد یا به خودش بد کند، آن‌وقت از خدا آمرزش بخواهد، خواهد دید که او آمرزندۀ مهربان است.\nبله، هرکه مرتکب هرگونه سهل‌انگاری شود، فقط به‌زیان خودش کار کرده است و خدا دانای کاردرست است.\nالبته از هرکه خطایی سر بزند یا مرتکب سهل‌انگاری شود، بعد آن را به شخص بی‌گناهی نسبت دهد، یقیناً زیر بار تهمت و گناه فاحشی رفته است.\nاگر لطف و بزرگواری خدا در حقّت نبود، گروهی از آن‌ها قصد داشتند از قضاوت عادلانه منحرفت کنند! ولی آن‌ها فقط خودشان را منحرف می‌کنند و هیچ ‌ضرری به تو نخواهند زد.\nدر خیلی از حرف‌های درِ‌گوشی‌شان خیری نیست. البته اگر کسی مردم را از این ‌راه به صدقه‌دادن یا کارهای پسندیده یا اصلاح امور مردم دعوت کند، کار خیر انجام داده است. هرکه برای به‌دست‌آوردنِ رضایت خدا چنین کند، پاداشی بی‌اندازه به او خواهیم داد\nازآن‌طرف، بعد از آنکه حقیقت برای کسی معلوم شد، اگر از درِ مخالفت با پیامبر خدا دربیاید و راهی جز راه مسلمانانِ واقعی در پیش بگیرد، در همان ‌راه اشتباهی که انتخاب کرده، رهایش می‌سازیم و با آتش جهنم سرخ‌وسوخته‌اش می‌کنیم ‌و آن بد سرانجامی است!\nخدا این عقیده را که برایش شریکی قائل باشند، بی‌توبه نمی‌آمرزد؛ ولی ‌گناهان دیگر را برای هرکه ‌صلاح بداند، حتی بی‌توبه می‌بخشد! بله، آن‌هایی که برای خدا شریکی قرار بدهند، دچار گمراهیِ بی‌پایانی شده‌اند!\nآن‌ها به‌جای خدا فقط بت‌های بی‌خاصیت را می‌پرستند. در واقع، فقط شیطان سرکش را می‌پرستند\nکه خدا لعنتش کرده است. او با گستاخی گفته: «از میان بندگانت، سهم معیّنی را حتماً به‌فرمان خودم درمی‌آورم،\nمسلّماً آن‌ها را به گمراهی می‌کشم، قطعاً با آرزوهای دورودراز سرگرمشان می‌کنم و صدالبته دستورشان می‌دهم به خرافات؛ مثلاً گوش حیوان چهارپا را بشکافند تا مقدس شود! و بی‌شک دستورشان می‌دهم تا آفرینش خدا را دست‌کاری کنند.»بله، آن‌هایی که زیر چتر دوستیِ شیطان بروند نه خدا، به ورشکستگیِ جبران‌ناپذیر افتاده‌اند؛\nزیرا شیطان وعدۀ پوچ به آن‌ها می‌دهد و در دام آرزو گرفتارشان می‌کند؛ حال آنکه وعده‌هایش همه گول‌زننده است.\nآن‌ها جایگاهشان جهنم است و هیچ راه فراری از آن پیدا نمی‌کنند\nاما مسلمانانی را که کارهای خوب کرده‌اند، در باغ‌‌های پردرختی جای می‌دهیم که در آن‌ها جوی‌ها روان است و همیشه آنجا ماندنی‌اند. خدا وعده‌ای داده که راستِ راست است. از خدا راستگوتر کیست؟!\nامتیازخواهی و برتری‌جویی نه به دلخواه شماست نه به دلخواه اهل‌کتاب! ملاکش عمل است: آن‌هایی که کار زشتی بکنند، به‌سزایش مجازات می‌شوند و در پیشگاه خدا برای خودشان یار و یاوری پیدا نمی‌کنند.\nآن‌هایی هم که کارهای خوب بکنند، به‌شرط باایمان‌بودن، چه مرد باشند چه زن، وارد بهشت می‌شوند و به‌اندازۀ سرِ سوزنی به آن‌ها ستم نمی‌شود!\nچه کسانی در دین‌داری بهتر از آن‌هایی‌اند که خودشان را با تمامِ وجود، تسلیم خدا کرده‌اند و دنباله‌روِ دین ابراهیمِ میانه‌رو هستند؟! البته با این قید که نیکوکار هم باشند. خدا ابراهیم را دوست خود می‌دانست.\nآنچه در آسمان‌ها و زمین است، فقط مال خداست و خدا به همه چیز و همه کس احاطه دارد.\n‌پیامبر! دربارۀ حقوق ارث و ازدواج بانوان توضیح بیشتری از تو می‌خواهند. بگو: «خداست که دربارۀ بانوان و حقوق دخترانِ بدون پدر جواب می‌دهد. در ابتدای همین سوره هم قسمتی از آن برایتان خوانده شد. آن ‌دختران را از حقوق فردی و اجتماعی محروم می‌سازید و خودتان هم از ازدواج با آن‌ها دوری می‌کنید! همچنین، دربارۀ پسران کم‌سنّی که از ارث محرومشان می‌کنید و اینکه به‌طور کلی با یتیمان چطور به‌عدالت رفتار کنید، خدا برایتان توضیح می‌دهد. البته هر کار خوبی‌که برای بانوان و پسران و یتیمان بکنید، خدا آن را می‌داند.»\nاگر زنی نشانه‌های ناسازگاری یا بی‌مهری در شوهرش ببیند، بد نیست که با کوتاه‌آمدن از بعضی حقوق خود، با شوهرش به‌خوبی سازش کند؛ چون‌که به‌هرحال، صلح‌بهتر از اختلاف و جدایی است. بماند که خودخواهی و تنگ‌نظری در وجودِ انسان‌ها، مانع گذشت و بزرگواری‌شان می‌شود! البته اگر با بانوانتان خوش‌رفتاری کنید و مراقب رفتارتان باشید، خدا از این رفتارتان آگاه است.\nشما مردانی‌که چند همسر دارید، اگر خودتان را هم بکشید، محال است بتوانید علاقۀ مساوی به همۀ آن‌ها داشته باشید! ولی خب اگر یکی از آن‌ها را کمتر دوست دارید، رابطۀ سردی با او در پیش نگیرید و مثل زنی بی‌شوهر، به‌حال خودش رهایش نکنید! اگر با بانوانتان مهربانی کنید و مراقب رفتارتان باشید، خدا هم چهرۀ آمرزنده و مهربانش را نشانتان می‌دهد.\nاگر زن و شوهری ناچار به طلاق شوند، خدا با پیداکردن همسری مناسب برای هر کدامشان، در سایۀ رحمت گستردۀ خودش بی‌نیازشان می‌کند؛ چون خدا روزی‌گسترِ کاردرست است\nو چون آنچه در آسمان‌ها و زمین است، فقط مال خداست.هم به اهل‌کتاب که قبل از شما زندگی می‌کردند و هم به شما مسلمانان سفارش کرده و می‌کنیم که در مسائل همسرداری، مراقب رفتارتان باشید. اگر به این سفارش‌های سودمند گوش ندهید، دودش به چشم خودتان می‌رود. آخر، آنچه در آسمان‌ها و زمین است، فقط مال خداست و او بی‌نیازِ ستودنی است.\nبله، آنچه در آسمان‌ها و زمین است، فقط مال خداست و همین بس که چنین خدایی همه‌کارۀ عالَم است\nو همین خدا اگر ببیند نالایقید، مردم! شما را از بین می‌برد و به‌جایتان مردم دیگری به‌وجود می‌آورد. بله، خدا می‌تواند چنین کند.\n‌.هرکه خوشبختیِ دنیا می‌خواهد، بداند که خوشبختیِ دنیا و آخرت پیش خداست. خدا نیازهایتان را می‌شنود و می‌بیند.\n‌مسلمانان! در راه اجرای عدالت با تمام توان ایستادگی کنید و هر جا لازم است، برای رضای خدا شهادت دهید؛ هرچند به‌ضرر خودتان یا پدر و مادرتان یا خویشانتان باشد.ثروت یا فقرِ هریک از دو طرف دعوا در گواهی‌تان تأثیری نگذارد؛ چون برای حمایت از آنان، خدا اولویت دارد. پس برای اینکه طبق عدالت رفتار کرده باشید، دل‌بخواهی ملاحظۀ کسی را نکنید. اگر با زبان‌بازی شهادتِ ناحق دهید یا از زیر بار شهادت‌دادن شانه خالی کنید، خدا از این کارهایتان آگاه است.\nمسلمانان! باورِ واقعی داشته باشید خدا ‌را و ‌پیامبرش و قرآنی را که بر او فرستاده و کتاب‌های آسمانی را که قبلاً فرستاده است. هرکه خدا، فرشتگانش، کتاب‌هایش، پیامبرانش و روز قیامت را باور نداشته باشد، دچار گمراهیِ بی‌پایانی شده است\nکسانى که اسلام بیاورند، آن‌وقت بی‌دین شوند، بعد دوباره اسلام بیاورند، باز بی‌دین شوند و با کارهای ناپسند، بی‌دینی‌شان را تشدید کنند، محال است خدا آن‌ها را بیامرزد یا راهشان ببَرد.\nبه این منافقان مژده بده که عذاب زجرآوری چشم‌به‌راهشان است!\nهمان‌هایی که با دشمنانِ بی‌دین طرح دوستی می‌ریزند، نه با مسلمانان. که چه بشود؟ که عزت و آبرو از آن‌ها گدایی کنند؟! نخیر! عزت‌و آبرو یکسره دست خداست.\nخدا این مسئله را برایتان توضیح داده است که هر وقت در مجلسی بودید و شنیدید که آیه‌هایش را انکار و تمسخر می‌کنند، با آن‌ها همنشینی نکنید، مگر که مشغول حرفی دیگر شوند؛ وگرنه شما هم در عمل مثل آن‌ها خواهید بود! بله، خدا همۀ منافق‌ها و بی‌دین‌ها را در جهنم جمع خواهد کرد.\nمنافق‌ها کسانی‌اند که با فرصت‌طلبی، چشم‌به‌راهِ اتفاقاتی‌اند که برایتان پیش می‌آید: اگر پیشرفتی از طرف خدا به‌دست آورید به شما می‌گویند: «مگر ما با شما نبودیم؟!» اما اگر موفقیتی نصیب دشمنان بی‌دین شود، به آن‌ها می‌گویند: «مگر به‌سودتان جنگ روانی راه نینداختیم و از پیوستن شما به مسلمانان منعتان نکردیم؟!» خدا، روز قیامت، بینتان داوری می‌کند. البته خدا راهی برای تسلط کاملِ بی‌دین‌ها بر مسلمانان باز نخواهد کرد.\nمنافق‌ها به‌خیال خودشان می‌‌خواهند خدا را فریب دهند؛ درحالی‌که او فریبشان را به خودشان برمی‌گرداند. وقتی به نماز می‌ایستند، با بی‌حالی به ‌نماز می‌ایستند! در برابر مردم ریا می‌کنند و ذکر خدا را فقط ظاهری و بی‌محتوا می‌گویند!\nمنافق‌ها بین دین‌داری و بی‌دینی هاج‌وواج شده‌اند! بیشترِ مردم هم نمی‌فهمند که آن‌ها آخرش ‌با مسلمانان‌اند یا با بی‌دین‌ها!‌ بله، کسانی که خدا به‌حال خود رهایشان کند، دیگر راهی برای نجاتشان پیدا نخواهی کرد.\nمسلمانان! به‌جای مسلمانان با دشمنانِ بی‌دین طرح دوستی نریزید. می‌خواهید با این کار دلیل واضحی علیه خودتان دست خدا بدهید؟!\nمنافق‌ها در قعر جهنم‌اند و دیگر هیچ‌‌یاوری برایشان نخواهی یافت\nمگر کسانی که توبه کنند، کارهای نادرستشان را جبران سازند، خودشان را به خدا بسپارند و فقط برای خدا دین‌داری کنند که دراین‌‌صورت، آن‌ها در کنار مؤمنان قرار می‌گیرند و خدا به مؤمنان پاداشی بزرگ خواهد داد.\nاگر شکرگزارِ نعمت‌های خدا و باایمان باشید، چرا خدا باید عذابتان کند؟! خدا که قدرشناسی آگاه است.\nخدا بدگوییِ علنی را دوست ندارد؛ ولی کسی که به او ستم شده، می‌تواند چنین کند و آن‌هم در حدّ همان ظلم. حواستان باشد: خدا شنوایی داناست.\nخوبیِ دیگران را چه آشکار کنید چه مخفی، اشکالی ندارد و اگر از بدی‌شان بگذرید، خدا هم گذشت‌کننده‌ای تواناست.\nکسانی که خدا و پیامبرانش را درست و کامل باور ندارند، یعنی می‌خواهند در ایمان‌آوردن به خدا و پیامبرانش فرق بگذارند، به‌این‌صورت که می‌گویند: «بعضی از پیامبران را قبول داریم و بعضی دیگر را نه!» و می‌خواهند در این میان به راه دلخواه خودشان بروند،\nآن‌ها با این باورهای نیم‌بند، حقیقتاً بی‌دین‌اند و برای این بی‌دین‌ها عذابی خفت‌بار آماده کرده‌ایم.\nولی کسانی که خدا و پیامبرانش را باور دارند و در اصلِ نبوت بین هیچ‌یک از پیامبران فرق نمی‌گذارند، خدا پاداششان را خواهد داد. آخر، خدا آمرزندۀ مهربان است.\nبا اینکه قرآن هست، یهودی‌ها از تو می‌خواهند کتاب دیگری از آسمان برایشان بفرستی! اما این ‌بهانه است؛ زیرا عجیب‌ترش ‌را از موسی خواستند و گفتند: «خدا را نشانمان بده تا او را با چشم ببینیم!» بابتِ همین درخواست نابجایشان، صاعقه‌ای مرگ‌بار آن‌ها را فرا گرفت! تازه، بعد از آن‌همه معجزه‌ها و دلیل‌های واضح بر نادرستیِ بت‌پرستی، به گوساله‌پرستی رو آوردند! ولی از سرِ این تقصیرشان هم گذشتیم و موسی را بر بت‌پرست‌ها و گوساله‌پرست‌ها کاملاً پیروز کردیم.\nبرای تعهدگرفتن از آن‌ها، کوه طور را بلند کردیم و بالای سرشان نگه داشتیم و گفتیم: «با نهایت تواضع، از درِ بزرگ شهر اَریحا وارد شوید» و نیز گفتیم: «از دستور ممنوع‌بودن ماهیگیری در روزهای شنبه سرپیچی نکنید.» در همۀ این حوادث هم، از آن‌ها تعهدِ محکم گرفتیم\nحال، ظلم‌های آن‌ها را برمی‌شمریم: ۱. پیمان‌شکنی‌هایشان؛ ۲. باورنکردن آیه‌ها و نشانه‌های خدا؛ ۳. به‌شهادت‌رساندن ناجوانمردانۀ‌ پیامبران؛ ۴. این بهانه‌شان که: «فهم ما کور است!» و البته این‌طور نیست؛ بلکه خدا از سرِ بی‌دینی‌شان مُهر بدبختی بر دل‌هایشان زده و در نتیجه جز عدۀ کمی‌شان ایمان نمی‌آورند؛\n۵. نپذیرفتن حرف مریم و تهمت بزرگی که به او زدند؛\n۶. اینکه با افتخار گفتند: «ما پیامبری را کشتیم که نامش عیسی بود و لقبش مسیح و کنیه‌اش ابن‌مریم.» درصورتی‌که نه او را کشتند و نه به‌دارش کشیدند؛ بلکه شخصی هم‌قیافۀ او را کشتند! البته آن‌هایی که در چگونگیِ کشته‌شدن عیسی اختلاف دارند، در اصلِ کشته‌شدنش هم مردّدند و از سرنوشتش اطلاع درستی ندارند و فقط به حدس و گمان تکیه کرده‌اند. یقیناً او را نکشته‌اند\nبلکه خدا او را زنده به‌سوی خود بالا برد؛ چراکه خدا شکست‌ناپذیرِ کاردرست است.\nدر ضمن، همۀ یهودی‌ها و مسیحی‌هایی که در آخر‌الزمان زندگی می‌کنند، بعد از ظهور عیسی و قبل از مرگش، حتماً به او ایمان می‌آورند و او هم روز قیامت دربارۀ آن‌ها شهادت می‌دهد؛\n۷. این‌همه ظلمی که از یهودی‌ها سر زد؛ ۸. مانع‌شدنشان از بندگی خدا؛\n۹. رباخواری‌شان، با آنکه از آن منع شده بودند؛ ۱۰. بالاکشیدن مال مردم.\nاما عالمان ثابت‌قدمِ اهل‌کتاب و مؤمنانشان و به‌ویژه اهل نماز و نیز اهل صدقه، واقعاً باور دارند آنچه را برای تو و پیامبرانِ قبل از تو فرستاده شده است. بله، به همۀ آنانی که خدا و روز قیامت را باور دارند، پاداشی بزرگ خواهیم داد.\nباید هم به همۀ پیامبران ایمان بیاورند، چون ما همان‌طور به تو وحى کردیم که به نوح و پیامبران بعدش هم وحى کردیم. بله، به ابراهیم و اسماعیل و اسحاق و یعقوب و پیامبران از نسل یعقوب و عیسى و ایوب و یونس و هارون و سلیمان وحى کردیم و به داوود هم کتاب زبور دادیم.\nدر کل، هم به پیامبرانی که داستانشان را قبلاً برایت گفته‌ایم، وحی کردیم و هم به پیامبرانی که داستانشان را برایت نگفته‌ایم. به‌علاوه، خدا با موسی به‌طور ویژه حرف زد.\nاین پیامبران مژده‌رسان و هشداردهنده بودند تا بعد از آمدن پیامبران، دیگر عذر و بهانه‌ای برای مردم در برابر خدا باقی نمانَد. بله، خدا شکست‌ناپذیرِ کاردرست است.\nبه‌هرحال، اگر قرآن را قبول ندارند،‌خدا با همین معجزه‌اش شهادت می‌دهد به درستیِ قرآنی که به علم خودش برایت فرستاده است. فرشتگان هم به درستی‌اش شهادت می‌دهند؛ اما همین بس که خدا شاهد باشد.\nالبته کسانی که بی‌دینی کنند و با نپذیرفتن قرآن مانعِ بندگیِ خدا شوند، دچار گمراهیِ بی‌پایانی شده‌اند.\nبله، کسانی که بی‌دینی کنند و با مانع‌شدن از بندگیِ خدا، به خودشان و دیگران بد کنند، محال است خدا آن‌ها را بیامرزد و به راهی ببرد،\nجز به راه جهنم که همیشه آنجا ماندنی‌اند! این برای خدا آسان است.\n‌مردم! همان ‌پیامبری که انتظارش را می‌کشیدید، با دین ‌و ‌کتاب آسمانی به‌سویتان آمده است؛ پس ایمان بیاورید که به‌نفعتان است. اگر هم ناشکری و بی‌دینی کنید، دودش به چشم خودتان می‌رود؛ چون آنچه در آسمان‌ها و ‌زمین است، فقط مال خداست و او دانای کاردرست است.\n‌مسیحی‌ها! در معارف دینتان تحریف و بزرگ‌نمایی نکنید و دربارۀ خدا جز حقیقت نگویید. عیسای مسیح، پسر ‌مریم، فقط پیامبر خدا بود و البته مخلوق ویژه‌اش و روحی از طرف او که به مریم هدیه داد. بنابراین، به خدا و پیامبرانش ایمان بیاورید و نگویید: «سه خدا هست.» به‌نفعتان است که از این حرف‌‌ها دست بردارید. خدا فقط معبود یگانه است و شأنش بالاتر از این است که فرزندی داشته باشد؛ زیرا آنچه در آسمان‌ها و‌زمین است، فقط مال اوست. همین بس که چنین خدایی همه‌کارۀ عالَم باشد.\nمسیح از اینکه بندۀ او باشد، هرگز سرپیچی نکرده و نمی‌کند. فرشتگانِ نزدیک به خدا هم همین‌طور. خدا افرادی را که از پرستش او سرپیچی کنند و شاخ‌وشانه بکشند، به‌همین زودی‌ها در پیشگاه خودش یکجا احضار می‌کند.\nپس به کسانی که ایمان آورده و کارهای خوب کرده‌اند، کامل پاداش می‌دهد و تازه، از سرِ بزرگواری‌اش آنان را به رشد و تعالی می‌رساند؛ اما کسانی را که از پرستش او خودداری کرده‌اند و در برابرش شاخ‌وشانه کشیده‌اند، به عذابی زجرآور دچار می‌کند و دیگر، برای خودشان جز خدا یار و یاوری پیدا نمی‌کنند.\nمردم! دلیلی بسیار روشن، یعنی قرآن، برایتان آمده است. بله، نور روشنگر قرآن را بر شما تابانده‌ایم.\nخدا کسانی را که باورش کنند و به او پناه ببرند، زیر چتر لطف و بزرگواری‌اش می‌گیرد و برای رسیدن به خودش، آنان را به راه درست زندگی می‌برد.\nپیامبر! دربارۀ «کلاله» توضیح بیشتری از تو می‌خواهند. بگو: «خداست که دربارۀ کلاله به شما جواب می‌دهد: اگر برادری از دنیا برود و والدین و بچه‌ای نداشته باشد و فقط یک ‌خواهرِ پدرمادری یا پدریِ تنها داشته باشد، نصف ارث به او می‌رسد.در ضمن، اگر آن خواهر بمیرد و والدین و بچه‌ای نداشته باشد، آن ‌برادر تمام دارایی‌اش را به‌ارث می‌برد. حال، اگر دو خواهر باشند، دوسوم ارث به آن‌ها می‌رسد و اگر چند برادر و خواهر باشند، همۀ ارث را می‌برند؛ این‌طور که سهم هر برادر، به‌اندازۀ سهم دو خواهر است.» خدا آیات ‌و ‌احکامش را برایتان توضیح می‌دهد تا مبادا گمراه شوید. خدا هر چیزی را می‌داند.\nمسلمانان! به تمام قراردادهای خودتان پایبند باشید. گوشت دام‌های زبان‌بسته برایتان حلال است؛ مگر آن دام‌هایی که نامشان در دو آیۀ بعد برایتان می‌آید. البته در حال اِحرام، دام‌های وحشی را شکار نکنید. خدا به هر کاری صلاح بداند، فرمان می‌دهد.\nمسلمانان! به اعمال و آداب حج بی‌احترامی نکنید. احترام این‌ها را هم نگه دارید: ماه‌حرام و قربانی‌های بی‌نشان و نشان‌دار و حاجیان خانۀ خدا که دنبال لطف و رضایت خدا هستند. وقتی از اِحرام خارج شدید، اجازه دارید شکار کنید.کینه‌توزی اهل مکه، همان‌ها که مانع ورودتان به مسجدالحرام می‌شدند، وادارتان نکند که به حقوقشان تجاوز کنید. در کارهای خوب و رعایت حقوق دیگران به همدیگر کمک کنید و در سهل‌انگاری و تجاوز به حقوق دیگران، به همدیگر کمک نکنید. در حضور خدا مراقب رفتارتان باشید که مجازات خدا شدید است!\nخوردن این‌ها بر شما حرام است: حیوان مرده، خون، گوشت خوک، حیوان حلال‌گوشتی که با نام غیرخدا سر بریده شود، حیوانی که خفه شده یا با کتک‌خوردن یا پرت‌شدن از بلندی یا با شاخ‌زدنِ حیوان دیگری تلف شده باشد و نیز نیم‌خوردۀ درندگان؛ مگر آنکه تا نمرده‌اند، سرشان را ببُرید. حیوانی هم که در برابر بت‌ها قربانی شده و گوشتی که با قماربازی تقسیم کرده‌اید، بر شما حرام است. همۀ این کارها انحراف از دستورهای خداست. البته هرکه به گرسنگیِ شدید دچار شود و به‌اندازۀ ضرورت و با بی‌میلی مجبور به خوردنشان شود، سهل‌انگاری نکرده؛ زیرا خدا آمرزندۀ مهربان است.امروز با انتخاب جانشین پیامبر، دشمنان بی‌دینتان از نابودی دینتان ناامید شدند؛ بنابراین دیگر از آن‌ها نترسید و فقط از من حساب ببرید. امروز مجموعۀ دینتان را کامل کردم، نعمت ولایت را بر شما تمام ساختم و راضی‌ام از اینکه دینتان اسلام باشد\nاز تو می‌پرسند که چه خوردنی‌هایی برایشان حلال است؟ بگو: «همۀ چیزهای پاک‌وپاکیزه برایتان حلال است.از صیدی بخورید که حیوانات شکاریِ دست‌آموزتان می‌گیرند. این شکارکردن را از آموخته‌های خدادادی‌تان به آن‌ها یاد داده‌اید. وقت فرستادنِ حیوان شکاری نام خدا را ببرید. برای تفریح و خوش‌گذرانی سراغ شکار نروید؛ زیرا خدا به‌سرعت حسابرسی می‌کند.»\nبله، امروز همۀ چیزهای پاک‌وپاکیزه برایتان حلال است. هم غذاهای اهل‌کتاب برای شما حلال است و هم غذاهای شما برای آن‌ها. همچنین، با پرداخت مهریه و رعایت پاک‌دامنی و خودداری از رابطۀ نامشروع و دوست‌دختربازی می‌توانید با بانوان پاک‌دامنِ مسلمان و بانوان پاک‌دامنِ اهل‌کتاب ازدواج کنید. البته هرکه با سوء‌استفاده از این راحت‌گیری در ازدواج با اهل‌کتاب، دچار سهل‌انگاری در اعتقادات و واجبات دینی شود، کارهای خوبش هم هدر می‌رود و در آخرت نیز سرمایۀ عمرش را باخته است!\n‌مسلمانان! وقتی‌می‌خواهید نماز بخوانید، اول وضو بگیرید؛ به این ترتیب که صورت و دست‌هایتان را تا آرنج بشویید و جلوی سرتان را مسح کنید. روی پاهایتان را هم تا برآمدگی روی پا. اگر جُنُب بودید، غسل کنید. اگر بیمار بودید و آب برایتان ضرر داشت، یا در سفر بودید و آب پیدا ‌نکردید،‌آن‌وقت، در دو جا، با خاکِ پاک تیمّم کنید: بعد از اینکه از ‌دست‌شویی آمدید یا اینکه با بانوان ‌تماسِ جنسی داشتید. تیمّم این‌طور ‌است: دو کفِ دست را روی خاک بزنید و به‌ پیشانی و پشت دست‌هایتان ‌بکشید. خدا که نمی‌خواهد به شما سخت بگیرد؛ بلکه می‌خواهد پاکتان سازد و نعمتش را بر شما تمام کند تا شکر کنید.\nنعمت بزرگ خدا یعنی اسلام را در حقّ خود فراموش نکنید و نیز تعهدی را که در قبول اسلام از شما گرفت. منظور، وقتی بود که گفتید: «گوش‌به‌فرمانیم.» در حضور خدا مراقب رفتارتان باشید که خدا می‌داند هر آنچه را در دل‌ها می‌گذرد.\nمسلمانان! برای رضای خدا با تمام توان ایستادگی کنید و هر جا لازم است، برای اجرای عدالت شهادت دهید. کینه‌توزیِ یکی از دو طرفِ دعوا شما را در دام بی‌عدالتی نیندازد.طبق عدالت رفتار کنید که با تقوامداری بیشتر جور درمی‌آید. در حضور خدا شهادتِ ناحق ندهید و از شهادتِ بِحق خودداری نکنید که خدا آگاه است که چه می‌گویید. طبق عدالت رفتار کنید که با تقوامداری بیشتر جور درمی‌آید. در حضور خدا شهادتِ ناحق ندهید و از شهادتِ بِحق خودداری نکنید که خدا آگاه است که چه می‌گویید.\nخدا به مسلمانانی که کارهای خوب کرده‌اند، وعدۀ آمرزش و پاداشی بزرگ داده است.\nاما بی‌دین‌هایی که نشانه‌های ما را دروغ بدانند، جهنمی‌اند!\nمسلمانان! نعمت خدا به خودتان را فراموش نکنید: همان وقت‌هایی که دشمنانتان، برای نابودی اسلام، قصد دست‌درازی به شما داشتند؛ ولی خدا شرّشان را از سرتان کم کرد. در حضور خدا، مراقب باشید عهد‌شکنی نکنید. مؤمنان باید فقط به خدا توکل کنند.\nخدا از یهودی‌های بنی‌اسرائیل تعهد محکم گرفت؛ این‌طور که برای گروه‌های دوازده‌گانه‌شان، دوازده نفر از خودشان را سرپرست کردیم. خدا شرط کرد: «حتماً هوایتان را دارم. اگر نماز را با آدابش بخوانید، صدقه بدهید، پیامبرانم را باور کنید، حامی‌شان باشید و کارهای خوب پیش خدا پس‌انداز کنید، در عوضِ این‌ها حتماً گناهان کوچکی را که از دستتان در رفته است، بدون توبه‌محو می‌کنم و حتماً در باغ‌هایی پردرخت جایتان می‌دهم که در آن‌ها جوی‌ها روان است. پس اتمام‌حجت می‌کنم: بعد از این، هر کدامتان بی‌دینی و عهد‌شکنی کند، قطعاً راه درست را گم کرده است.»\nبرای عهد‌شکنی‌شان، لعنتشان کردیم و دل‌هایشان را سفت‌وسخت ساختیم و در نتیجۀ این، مطالب تورات را تغییر می‌دادند یا کم‌وزیاد می‌کردند. آن‌وقت، بخش مهمی از حرف‌هایی را فراموش کردند که آن‌ها را به‌خود می‌آورد. تازه، هر بار، متوجه خیانت جدیدی از آن‌ها می‌شوی! مگر عدۀ کمی‌شان که خیانت نمی‌کنند. بااین‌حال فعلاً از آن‌ها چشم بپوش و گذشت کن که خدا درستکاران را دوست دارد.\nهمچنین، از کسانی که ادعا می‌کردند «مسیحیِ واقعی ماییم»، تعهد محکم گرفتیم؛ اما آن‌ها هم بخش مهمی از حرف‌هایی را فراموش کردند که آن‌ها را به‌خود می‌آورد. ما هم بینشان تا روز قیامت دشمنیِ پایدار و کینۀ ریشه‌دار انداختیم. خدا از کارهای موذیانه و زشتشان باخبرشان خواهد کرد.\nای ‌اهل‌کتاب، فرستادۀ ما محمد به‌سویتان آمده است. خیلی از مطالب تورات و انجیل را که همیشه مخفی می‌کردید، او برایتان آشکار می‌کند و از خیلی پنهان‌کاری‌هایتان هم چشم‌ می‌پوشد. بله، این کتاب نورانی و روشنگر، یعنی قرآن، از ‌طرف خدا به‌سوی شما آمده است\nتا خدا با آن، آنانی را که دنبال رضای اویند، به راه‌های سلامت و خوشبختی راهنمایی کند و آنان را زیر نظر خودش از تاریکی‌های اعتقادی و اخلاقی به‌طرف نور معرفت و پاکی بیرون ‌بکشد و به راه درست زندگی ببرد.\nکسانی که عقیده دارند: «خدا همان مسیح پسر مریم است»، حتماً بی‌دین شده‌اند. ‌پیامبر! به آن‌ها هشدار بده: «اگر خدا اراده کند که مسیح پسر مریم و مادرش و همۀ ساکنان روی زمین را نابود کند، در برابر اراده‌اش از دست چه کسی کوچک‌ترین کاری ساخته است؟! فرمانروایی آسمان‌ها ‌و ‌زمین و آنچه میان آن‌هاست، فقط در اختیار خداست؛ زیرا او هرچه بخواهد، می‌آفریند. بله، خدا از عهدۀ هر کاری برمی‌آید.»\nیهودی‌ها و مسیحی‌ها ادعا می‌کنند: «ما فرزندان و دوستان خداییم!» بگو: «پس چرا خدا به‌سزای گناهانتان عذابتان می‌کند؟! نه، این‌طور نیست؛ بلکه شما هم بشری هستید از جملۀ مخلوقات خدا.» خدا هم هرکه را لایق ببیند، می‌آمرزد و هرکه را مستحق عذاب ببیند، عذاب می‌کند؛ زیرا فرمانروایی آسمان‌ها و ‌زمین و آنچه میان آن‌هاست، فقط در اختیار خداست و به او ختم می‌شود آخرعاقبتِ همه.\nای اهل‌کتاب، فرستادۀ ما محمد در دورانی به‌سویتان آمد که مدتی طولانی پیامبری نیامده بود و خیلی از مطالب تورات و انجیل را که مخفی می‌کردید، برایتان آشکار کرد تا روز قیامت نگویید: «برای ما مژده‌رسان و هشدار‌دهنده‌ای نیامد.» الان دیگر مژده‌دهنده و هشدار‌دهنده‌ای برایتان آمده است. بله، خدا از عهدۀ هر کاری برمی‌آید.\nیادتان بیاید که موسى به قومش گفت: «مردم! لطف‌های خدا را در حق خودتان فراموش نکنید، وقتی بینتان پیامبرانى فرستاد و شما را صاحب‌اختیار خودتان کرد و چیزهایى به شما داد که به هیچ‌یک از جهانیان نداده بود.\nمردم! به سرزمین‌مقدس و حاصلخیز شامات وارد شوید که خدا برایتان مقدّرش کرده است. به دشمن پشت نکنید و پا به فرار نگذارید که آن‌وقت، شکست سختی خواهید خورد.»\nگفتند: «موسی! در آن سرزمین جماعتی زورگو زندگی می‌کنند. تا آن‌ها از آنجا کوچ نکنند، ما پایمان را آنجا نخواهیم گذاشت! اول، آن‌ها از آنجا بروند. بعدش ما می‌رویم آنجا!»\nدو نفر از مردم خداترس که خدا نعمت ایمان و شجاعت به آنان داده بود، پیشنهاد کردند: «از دروازۀ اصلی شهر، یک‌دفعه به آن‌ها حمله کنید! پایتان که به شهر برسد، دیگر پیروزی‌تان حتمی است. اگر ایمان واقعی دارید، فقط به خدا توکل کنید.»\nولی آن‌ها حرفشان را تکرار کردند: «نه موسی، تا وقتی آن‌ها آنجا هستند، ما ابداً پایمان را آنجا نخواهیم گذاشت. اصلاً خودت و خدایت بروید و با آن‌ها بجنگید. ما هم همین ‌جا منتظر پیروزی‌تان می‌نشینیم!»\nموسی گفت: «خدایا، من و برادرم فقط اختیار خودمان را داریم؛ پس خودت بین ما و این جماعت منحرف داوری کن.»\nخدا فرمود: «حالا که سرپیچی و بی‌ادبی کردند، ورودشان به‌آن سرزمین‌چهل سال ممنوع شد! در این مدت، در بیابان‌ها آواره و سرگردان می‌مانند. دیگر هم به حال این جماعتِ منحرف افسوس نخور.»\nپیامبر! داستان واقعیِ هابیل و قابیل را برای یهودی‌ها و مسیحی‌ها بخوان: هر کدامشان برای نزدیک‌شدن به خدا یک قربانی تقدیم کرد. از هابیل پذیرفته شد، ولی از قابیل نه. او از روی حسادت، برادرش را تهدید کرد: «حتماً می‌کشمت!» هابیل جواب داد: «من کاره‌ای نیستم. خدا فقط از خودمراقبان می‌پذیرد\nتو اگر به‌قصد کشت، به من دست‌درازی کنی، من جز برای دفاع دستم را رویت بلند نمی‌کنم. من نه از تو، بلکه از خدایی می‌ترسم که صاحب جهانیان است.\nمن که بدم نمی‌آید بار گناهان من و خودت را به‌دوش بکشی و با این کار، جهنمی شوی! خب مجازات اهل ظلم همین است.»\nنفْس سرکشِ قابیل برایش کشتنِ برادرش را کاری سبک جلوه داد، تا اینکه بالاخره او را کشت! و در نتیجه، سرمایۀ عمرش را بر باد داد.\nبعد از مدتی، خدا به کلاغی مأموریت داد که زمین را برای مخفی‌کردنِ چیزی بکَند تا به قابیل نشان دهد که جسد برادرش را چطور دفن کند. قابیل با خودش گفت: «خاک بر سرم! یعنی من نمی‌توانم مثل این کلاغ باشم و جسد برادرم را دفن کنم؟!» دست‌آخر، از کار خودش حسابی پشیمان شد.\nبرای پیشگیری از چنین جنایت‌هایی، به بنی‌اسرائیل گوشزد کردیم که هرکس انسانی را بکشد، بی‌آنکه مقتول، کسی را کشته یا در جامعه خرابکاری کرده باشد، انگار همۀ مردم را کشته است! در مقابل، هرکس انسانی را از مرگ نجات بدهد، انگار به همۀ مردم زندگی بخشیده است! البته پیامبران ما برای برقراری صلح‌و‌صفا میان بنی‌اسرائیل، دلیل‌های روشنی آوردند؛ بااین‌همه خیلی‌هایشان در جامعه مشغول قتل‌و غارت شدند.\nمجازات افراد شروری که با خدا و رسولش مُحاربه می‌کنند و با خرابکاری‌های برنامه‌ریزی‌شده امنیت جامعه را بر هم می‌زنند، این است: به‌تناسب جرمشان و بدون ترحّم، آن‌ها را بکُشند یا به صُلّابه بکِشند یا چها‌ر ‌انگشت دست راست و چها‌ر‌انگشت پای چپشان را قطع کنند یا از شهرشان تبعیدشان کنند. تازه، این‌ها رسوایی آن‌ها در ‌دنیاست و در آخرت هم عذابی بی‌اندازه نصیبشان می‌شود.\nاگر قبل از اینکه بتوانید دستگیرشان کنید، توبه کنند، مجازات‌های بالا را درباره‌شان اجرا نکنید؛ زیرا بدانید خدا آمرزندۀ مهربان است.\nمسلمانان! در حضور خدا مراقب رفتارتان باشید و دنبال راه‌های نزدیک‌شدن به خدا باشید و در راه او مبارزۀ همه‌جانبه کنید تا خوشبخت شوید.\nالبته کسانی که بی‌دینی کنند، حتی اگر به‌فرض محال، دو برابرِ تمام دارایی‌های زمین را هم داشته باشند و برای رهایی خودشان از عذاب روز قیامت هزینه‌اش کنند، هرگز از آن‌ها قبول نخواهد شد و عذابی زجرآور در انتظارشان است.\nدائم می‌خواهند از آتش فرار کنند؛ ولی نمی‌توانند از آنجا فرار کنند. آخر، عذابشان دائمی است.\nچهار انگشتِ دست راست مرد و زنِ دزد را به‌سزای کار زشتی که کرده‌اند و به‌عنوان مجازات الهی، قطع کنید. خدا شکست‌ناپذیرِ کاردرست است.\nاما کسی که بعد از دزدی و قبل از اینکه بتوانید دستگیرش کنید، توبه کند و مال دزدی را به صاحبش برگرداند، خدا به او لطف می‌کند و مجازات دزدی در حقّش اجرا نمی‌شود؛ چون خدا آمرزندۀ مهربان است.\nمگر نمی‌دانی که فرمانرواییِ آسمان‌ها و زمین فقط در اختیار اوست: هرکه را مستحق عذاب ببیند، مجازات می‌کند و هرکه را لایق آمرزش ببیند، می‌آمرزد. آخر، خدا از عهدۀ هر کاری برمی‌آید.\nپیامبر! نکند کسانی غصه‌دارت کنند که برای غوطه‌ورشدن در بی‌دینی، سر از پا نمی‌شناسند: از منافق‌ها گرفته که به‌زبان می‌گویند: «اسلام آورده‌ایم» ولی در دل ایمان نیاورده‌اند، تا یهودی‌ها. منظور، یهودی‌های ساده‌لوحی است که هم دروغ‌بافی زمامدارانشان را می‌شنوند و هم برای عالمانشان خبرچینی می‌کنند؛ همان عالمانی که مطالب تورات را تغییر می‌دهند یا کم‌وزیاد می‌کنند و به آن عوام ساده‌لوح می‌گویند: «پیامبر اسلام اگر همانی را به شما گفت که ما گفتیم، از او قبول کنید؛ وگرنه از او دوری کنید!» البته آن‌هایی که خدا از سرِ بی‌لیاقتی‌شان بخواهد گرفتارشان کند، در برابر خواستۀ خدا کاری از دستت برایشان ساخته نیست. آن‌ها کسانی‌اند که خدا نخواسته است وجودشان را پاک کند. در دنیا با خفت‌وخواری زندگی می‌کنند و در آخرت هم عذابی بی‌اندازه در انتظارشان است.\nاین عوامِ یهود، خبرچین‌اند و آن عالمانِ یهود، حرام‌خوار! اگر برای قضاوت پیشت آمدند، بینشان داوری کن و اگر به‌صلاح نمی‌دانی، از آن‌ها رو بگردان. اگر از آن‌ها رو گرداندی، هرگز به تو ضرری نمی‌زنند. حال، اگر خواستی داوری کنی، به‌عدالت بینشان داوری کن که خدا مردم عادل را دوست دارد.\nاصلاً با چه رویی تو را به داوری می‌طلبند؟! با آنکه تورات که حکم خدا در آن است، در اختیارشان است و با وجود این، از آن رو می‌گردانند! آخر، آن‌ها تورات را هم باور ندارند!\nما تورات را فرستادیم که در آن، راهنمایی‌ها و روشنگری‌های ارزشمندی بود. پیامبرانی که تسلیم دستور‌های خدا بودند و نیز عالمان خداجو و روحانیان یهودی که حفظ تورات بر عهده‌شان گذاشته شده بود و بر اصالت تورات گواه بودند، بر اساس‏ همین کتاب برای یهودی‌ها داوری می‌کردند. پس شما عالمانِ یهودی هم در اجرای احکام الهی از مردم نترسید و فقط از من حساب ببرید و آیات و احکام مرا به‌قیمت ناچیزِ مادی نفروشید. آن‌هایی که بر اساس‏ آنچه خدا فرستاده است، داوری نکنند، واقعاً بی‌دین‌اند.\nدر تورات، قصاص را برای جرم‌های عمدی، بر یهودی‌ها واجب کردیم، این‌طورکه: جان در برابر جان، چشم در برابر چشم، بینى در برابر بینى، گوش در برابر گوش، دندان در برابر دندان و... در کل، زخم‌ها و ضربه‌های عمدی قصاص دارند. البته هرکه از حق قصاص خودش گذشت کند، مایۀ آمرزشی است برای گناهان خودش. آن‌هایی که بر اساس‏ آنچه خدا فرستاده است، داوری نکنند، واقعاً ستمکارند.\nبه‌دنبال پیامبران گذشته، عیسی‌بن‌مریم را فرستادیم که کتاب آسمانی موجود در آن زمان یعنی تورات را قبول داشت و به او انجیل‌دادیم که در آن، راهنمایی‌ها و روشنگری‌های ارزشمندی بود و تأییدکنندۀ کتاب آسمانی موجود در آن زمان، یعنی تورات. ‌همچنین انجیل، راهنما و پندی بود برای خودمراقبان.\nبه مسیحی‌ها دستور دادیم بر اساس آنچه خدا در انجیل فرستاده، داوری کنند. آن‌هایی که بر اساس آنچه خدا فرستاده است، داوری نکنند، واقعاً منحرف‌اند.\nاین قرآن را حساب‌شده و هدف‌دار به‌سوی تو فرستادیم که تأییدکنندۀ کتاب‌های آسمانیِ موجود است و به‌علاوه،‌از همه نظر به آ‌ن‌ها سر است. بنابراین، بر اساس‏ آنچه خدا فرستاده، بین همه داوری کن و با دنباله‌روی از هواوهوسِ آن‌ها از احکام قرآن رو برنگردان. برای هر گروهی از شما راه‌وروش روشنی در نظر گرفتیم. اگر خدا می‌خواست، همۀ شما را امتی یکدست با یک دین قرار می‌داد؛ ولی چنین نکرد، تا با نعمت‌ها و استعدادهای مختلفی که به شما داده است، امتحانتان کند. بنابراین، به‌جای بحث‌های اختلافی و بی‌فایده، در کارهای خوب از همدیگر سبقت بگیرید. به‌سوی خداست برگشتن همه‌تان؛ پس در قیامت از هر چیزی که سرش اختلاف داشته‌اید، باخبرتان می‌کند.\nعلاوه‌بر فرستادن قرآن، به تو دستور دادیم: «بر اساس آنچه خدا فرستاده است، بین مردم داوری کن و تابع میل آن‌ها نباش و مواظب باش تو را از آنچه خدا به‌سویت فرستاده است، به انحراف نکشانند. اگر از دعوت و داوری‌ات سرپیچی کردند، بدان که خدا می‌خواهد به‌مجازات بعضی گناهانشان گرفتارشان کند؛ چون خیلی از مردم منحرف‌اند\nنکند آن‌ها دنبال قوانین دوران جاهلیت‌اند؟! برای اهل یقین، چه قانون‌گذاری بهتر از خداست؟!»\nمسلمانان! با یهودی‌ها و مسیحی‌ها طرح دوستی نریزید؛ چون وقتِ رودررویی با شما، آن‌ها هوای همدیگر را دارند! هر کدامتان دوست صمیمیِ آن‌ها شود، جزو همان‌ها محسوب می‌شود و خدا دست چنین مردم بدکاری را نمی‌گیرد.\nمی‌بینی کسانی که بیماری سیاسی دارند، در دوستی با اهل‌کتاب سر از پا نمی‌شناسند و در توجیه این کارشان می‌گویند: «می‌ترسیم اتفاق ناگواری برایمان بیفتد و به کمکشان نیاز پیدا کنیم.» ولی شاید خدا از طرف خودش پیروزی یا گشایشی نصیب مسلمانان کند تا در نتیجه، آن بیماردل‌ها از توهّم‌هایی که در دل داشتند، پشیمان شوند.\nآن‌وقت است که مسلمانان به آن‌ها می‌گویند: «این اهل‌کتاب همان‌هایی‌اند که سفت‌وسخت به خدا قسم می‌خوردند که همیشه با شمایند؟!» با این کارشان، کارهای خوبی هم که احیاناً از آن‌ها سر زده است، هدر رفت و سرمایۀ عمرشان را باختند!\nمسلمانان! اگر عده‌ای از شما با تمایل به دشمن، در دین خودشان ثابت‌قدم نباشند، خدا مردمی را به‌صحنه خواهد آورد که: آنان را دوست دارد و آنان هم او را دوست دارند، در برخورد با مسلمانان نرم و فروتن‌اند و در برابر دشمنانِ بی‌دین سرسخت و قاطع‌اند، در راه خدا می‌جنگند و از سرکوفتِ هیچ سرزنش‌کننده‌ای نمی‌ترسند. این لطف خداست که به هر ملتی شایسته بداند، می‌دهد؛ زیرا خدا روزی‌گسترِ داناست.\nهمه‌کاره‌تان فقط خداست ‌و پیامبرش و مؤمنانی مانند علی‌بن‌ابی‌طالب که نماز را با آدابش می‌خوانند و در حال رکوع صدقه می‌دهند.\nهرکه خدا و پیامبرش و این‌طور مؤمنان را به ‌سرپرستیِ خودش بپذیرد، از حزب خداست و حزب خداست که پیروز است.\nمسلمانان! با کسانی از اهل‌کتاب که دینتان را مسخره می‌کنند و به آن متلک می‌پرانند و نیز با بی‌دین‌ها طرح دوستی نریزید. اگر واقعاً مسلمانید، در حضور خدا مراقب ارتباطاتتان با آن‌ها باشید.\nوقتی با اذان، مردم را برای خواندن نماز دعوت می‌کنید، نماز را مسخره می‌کنند و به آن متلک می‌پرانند! چون آن‌ها جماعتی‌اند که عقلشان را به‌کار نمی‌اندازند.\nبگو: «اهل‌کتاب، آیا عقده‌گشایی و عیب‌جویی‌تان از ما جز برای این است که ما خدا و قرآنی را که‌بر ما نازل شده و کتاب‌های آسمانی را که قبلاً فرستاده شده، باور کرده‌ایم و نیز برای اینکه بیشترتان منحرفید؟!»\nبگو: «گیرم که این باورها بد باشد! از سرانجامی بدتر از آن از نظر خدا باخبرتان کنم؟! آن‌هایی که خدا لعنتشان کرد و از آن‌ها خشمگین شد و بعضی‌شان را به‌صورت بوزینه و خوک درآورد و نیز آ‌‌ن‌هایی که در برابر طاغوت سرِ تسلیم فرود آوردند. بله، آن‌هایند که جایگاهشان بدتر است و از راه درست منحرف‌ترند.»\nوقتی پیشتان می‌آیند، ادعا می‌کنند: «اسلام آورده‌ایم.» درحالی‌که با بی‌دینی پیشتان ‌می‌آیند و با همان بی‌دینی هم بیرون می‌روند! خدا بهتر می‌داند چه نیت‌ها و نقشه‌های شومی در سر می‌پرورانند.\nخیلی‌هایشان را می‌بینی که در زدن حرف‌های گناه‌آلود، تجاوز به حقوق مسلمانان، ربا و رشوه‌خواری سر از پا نمی‌شناسند. راستی که کارهای زشتی می‌کنند!\nچرا عالمانِ خداجو و روحانیان اهل‌کتاب آن‌ها را از حرف‌های گناه‌آلود و حرام‌خواری‌شان نهی نمی‌کنند؟! راستی که سکوت زشت و موذیانه‌ای در پیش گرفته‌اند!\nیهودی‌ها به‌مسخره می‌گفتند: «دست خدا تنگ است!» دست خودشان تنگ باد! و به‌‌سزای این حرفشان لعنت خدا بر آن‌ها! نخیر، دست خدا خیلی هم باز است و هرطور صلاح بداند، روزی می‌دهد. آیه‌های قرآن که به‌سویت فرستاده شده، سرکشی و بی‌دینیِ خیلی‌هایشان را حتماً زیادتر می‌کند! ما هم تا روز قیامت، بینشان دشمنیِ پایدار و کینۀ ریشه‌دار انداختیم. برای نابودی اسلام، هر بار آتش‌افروزی کنند، خدا خاموشش می‌کند. همۀ تلاششان را برای خرابکاری در جامعه به‌کار می‌بندند. خدا خرابکارها را دوست ندارد.\nاگر اهل‌کتاب واقعاً ایمان داشته باشند و از گناهان بزرگ دوری کنند، گناهان کوچکی را که از دستشان در رفته است، بدون توبه محو می‌کنیم و در باغ‌هایی پُرنازونعمت جایشان می‌دهیم.\nهمین‌طور، اگر آن‌ها به تورات و انجیل و کتاب‌های آسمانی که به‌سویشان فرستاده شده است، واقعاً عمل می‌کردند، از برکت‌های آسمان و زمین برخوردار می‌شدند. فقط گروهی از آن‌ها میانه‌رو و گوش‌به‌فرمان‌اند؛ ولی خیلی‌هایشان بد رفتار می‌کنند!\nپیامبر! فرمان خدا را شفاف به مردم اعلام کن و بگو که جانشینت کیست. اگر این کار را نکنی، مأموریت پیامبری‌ات را به سرانجام نرسانده‌ای! خدا از شرّ مردم منافق و موذی حفظت می‌کند؛ چون خدا جماعت بی‌دینی را که فرمان خدا در انتخاب جانشین تو را نپذیرند، در رسیدن به اهدافشان موفق نمی‌کند.\nبگو: «ای اهل‌کتاب، تا وقتی به تورات و انجیل و کتاب‌های آسمانی که به‌سویتان فرستاده شده است، واقعاً عمل نکنید، هیچ ارزش و اعتباری ندارید!» قرآنی که به‌سوی تو فرستاده شده، سرکشی و بی‌دینیِ خیلی‌هایشان را حتماً زیادتر می‌کند. بنابراین، تو دیگر به‌حال این جماعتِ بی‌دین افسوس نخور.\nالبته از کسانی که اسلام آورده‌اند و یهودی‌ها و صابئی‌ها و مسیحی‌ها، آن‌هایی‌شان که خدا و روز قیامت را واقعاً باور دارند و کار خوب می‌کنند، نه ترسی بر آنان غلبه می‌کند و نه غصه می‌خورند.\nاز بنی‌اسرائیل تعهدِ محکم گرفتیم و پیامبرانی به‌سویشان فرستادیم. هر بار که پیامبران چیزی برایشان می‌آوردند که باب میلشان نبود، عده‌ای را دروغگو می‌دانستند و عده‌ای را شهید هم می‌کردند!\nیهودی‌ها خیال می‌کردند که چون نژاد برترند، مجازاتی در کار نیست؛ پس خودشان را به کوری و کری زده بودند! اما خدا لطف کرد و به آن‌ها فهماند که ملاک برتری، بندگی خداست؛ ولی باز خیلی‌هایشان خود را در کوری و کری نگه داشتند. خدا می‌بیند که چه می‌کنند.\nکسانی که عقیده دارند: «خدا همان مسیح، پسر مریم، است!» بی‌دین شده‌‌اند؛ درحالی‌که مسیح می‌گفت: «بنی‌اسرائیل، خدایی را بپرستید که صاحب‌اختیار من و شماست؛ چون هرکه در عبادت خدا به شریکی معتقد باشد، خدا بهشت را بر او حرام می‌کند و جایگاهش آتش خواهد بود. بدکارها هم هیچ یاوری ندارند.»\nهمچنین، کسانی که عقیده دارند: «خدا یکی از سه معبود است!» بی‌دین شده‌اند. معبودی جز معبود یگانه نیست و اگر به این حرف‌های بی‌اساسی که می‌گویند، پایان ندهند، هر کدامشان که با اصرار بر این حرف‌ها بی‌دینی کنند، حتماً دچار عذابی زجرآور می‌شوند.\nپس چرا به درگاه خدا توبه نمی‌کنند و از او آمرزش نمی‌خواهند؟! حال آنکه خدا آمرزندۀ مهربان است.\nمسیح، پسر مریم، فقط پیامبری بود که قبل از او هم پیامبرانی آمدند و رفتند و مادرش هم بانوی باصداقتی بود که به یگانگی خدا و آمدن پیامبران اقرار می‌کرد. هر دو هم مثل بقیۀ انسان‌ها غذا می‌خوردند. ببین چطور آیه‌هایمان را برایشان توضیح می‌دهیم و آن‌وقت ببین چطور با پرستش مسیح و مادرش از مسیر حق به انحراف کشیده می‌شوند؟!\nبپرس: «به‌جای خدا، چیزهایی را می‌پرستید که ‌اختیار سود و زیانتان را ندارند؟! درحالی‌که تنها خدا خواسته‌هایتان را می‌شنود و نیازهایتان را می‌‌داند.»\nهشدار بده: «ای اهل‌کتاب، در معارف دینتان به‌ناحق تحریف و بزرگ‌نمایی نکنید و تابع میل بت‌پرست‌هایی نباشید که قبل از این گمراه شدند و تازه، خیلی‌ها را هم به گمراهی کشاندند و در نتیجه خودشان هم از راه درست دورتر شدند.»\nاز بین بنی‌اسرائیل، آن‌هایی که با عقاید باطل بی‌دین شدند، گرفتار لعن داوود و عیسی‌بن‌مریم شدند. این لعن به‌سزای این بود که از دستورهای پیامبران نافرمانی کردند و دائم از خط‌قرمزهای الهی می‌گذشتند.\nهمدیگر را نیز نهی‌ازمنکر نمی‌کردند. با ترکِ این واجب سازنده، واقعاً کار زشتی می‌کردند!\nخیلی‌هایشان را می‌بینی که با بت‌پرست‌های بی‌دین طرح دوستی می‌ریزند. یقیناً زشت است آنچه خودشان برای خودشان از پیش می‌فرستند! در نتیجه، گرفتار خشم خدا می‌شوند و در عذاب جهنم ماندنی‌اند.\nاگر خدا و پیامبر و آنچه را به‌سویش فرستاده شده است، واقعاً باور داشتند، با بت‌پرست‌های بی‌دین طرح دوستی نمی‌ریختند؛ ولی خیلی‌هایشان منحرف‌اند.\nسرسخت‌ترین مردم در دشمنی با مسلمانان، یهودی‌ها و بت‌پرست‌هایند! در مقایسه با آن‌ها و در برخی مواضع، نزدیک‌ترین مردم در دوستی با مسلمانان، مسیحی‌هایند. این برای آن است که در بینشان کشیش‌های اهل علم و راهب‌های خداترس به‌چشم می‌خورند و همچنین، برای اینکه نوعاً مسیحی‌ها در برابر حق گردن‌کلفتی نمی‌کنند!\nوقتی مسیحی‌های واقعی به آنچه بر پیامبر فرستاده شده، گوش فرا می‌دهند، بر اثر شناختی که از حقیقت پیدا می‌کنند، می‌بینی که مثل ابر بهار می‌گریند! آنان می‌گویند: «خدایا، اسلام آوردیم؛ پس ما را همنشین کسانی کن که به یکتاییِ خدا و برحق‌بودنِ این پیامبر گواهی می‌دهند.\nچه عذری داریم که خدا و آنچه را از حق به ما رسیده، باور نکنیم؟! درحالی‌که امیدواریم خدا طوری با شایستگان قرارمان دهد که کم‌کم جزوِشان شویم.»\nخدا هم، به‌پاس حرف‌های صادقانه‌شان، به آنان باغ‌هایی پردرخت پاداش‌می‌دهد که در آن‌ها جوی‌ها روان است و آنجا ماندنی‌اند. این است پاداش درستکاران!\nاما کسانی که بی‌دینی کنند و آیه‌ها و نشانه‌های ما را دروغ بدانند، جهنمی‌اند.\nمسلمانان! چیزهاى پاکیزه‌اى را که خدا براى استفاده‌تان حلال کرده است، بر خودتان ممنوع نکنید؛ ولی از خط‌قرمزها عبور نکنید! چون‌که خدا دوست ندارد آن‌هایی را که از خط‌قرمزها بگذرند.\nاز چیزهای‌پاک‌وپاکیزه‌ای که خدا روزی‌تان کرده است، استفاده کنید و در حضور خدایی که باورش دارید، خودسرانه حلال یا حرام نکنید.\nبرای قسم‌هایتان به خدا از روی لقلقۀ زبان، خدا بازخواستتان نمی‌کند؛ ولی برای قسم‌های جدّی‌تان بازخواستتان خواهد کرد. اگر قسمتان را شکستید، جریمه‌اش دادن یک‌وعده غذا به ده فقیر است، آن‌هم از غذاهایی که معمولاً به خانوادۀ خود می‌دهید؛ یا دادن یک دست لباس به هریک از آن‌ها یا آزاد‌کردن یک برده. هرکه توان انجام‌دادن هیچ‌یک از این سه کار را ندارد، باید سه روز پشت‌سرِهم روزه بگیرد. این است جریمۀ قسم‌ها‌یی که می‌خورید ‌و می‌شکنید. به‌هرحال، مراقب قسم‌هایتان باشید. خدا آیات و احکامش را این‌طور برایتان بیان می‌کند تا شکر کنید.\nمسلمانان! شراب‌خواری و قماربازی و بت‌پرستی و بخت‌آزمایی از کارهای پلید و پلشت شیطانی است؛ پس به‌کلی از آن‌ها دوری کنید تا خوشبخت شوید.\nشیطان می‌خواهد با شراب‌خواری و قماربازی، تخم دشمنی و کینه‌توزی بینتان بکارد و از یاد خدا و نماز بازتان بدارد؛ پس با این‌همه مفاسد، نمی‌خواهید تمامش کنید؟!\nاز خدا و پیامبر اطاعت کنید و از مخالفت با آنان بترسید. اگر سرپیچی کنید، بدانید وظیفۀ پیامبرِ ما فقط رساندنِ صریح پیام الهى است.\nمسلمانانِ درستکاری که قبل از این ممنوعیت شدید، لب به شراب زده‌اند‌یا قماربازی کرده‌اند، گناهی به گردنشان نیست؛ البته به‌شرطی که مراقب رفتارشان باشند و واقعاً ایمان بیاورند و کارهای خوب بکنند. باز می‌گویم: مراقب رفتارشان باشند و واقعاً ایمان بیاورند. بله، مراقب رفتارشان باشند و خوبی کنند؛ چون خدا درستکاران را دوست دارد.\nمسلمانان! خدا شما را در حال اِحرام به شکار حیوانی که در دسترس و تیررستان باشد، امتحان می‌کند تا معلوم کند چه کسی از ترس عذابِ ندیده از خدا حساب می‌برد. پس هرکه با شکارکردن در حال اِحرام در این آزمون مردود شود، عذابی زجرآور در انتظار اوست!\nمسلمانان! حیوانات وحشی را در حال اِحرام شکار نکنید. هر کدامتان عمداً حیوانی را شکار کند، باید برای کفاره‌اش ‌گوسفند یا گاو یا شتری هم‌هیکلِ آن، قربانی کند و این هم‌هیکلی را باید دو کارشناس عادل‌از میان خودتان تأیید کنند. این قربانی باید در مکه انجام شود. اگر قربانی ممکن نشد، به‌اندازۀ قیمتش به تعدادی فقیر، یک وعده غذا بدهد. اگر هم توان مالی نداشت، به‌تعداد آن فقیران روزه بگیرد، تا کیفر کارش را بچشد. البته شکارهای قبل از این قانون را خدا می‌بخشد؛ اما هرکه بعد از این شکار کند، خدا از او انتقام می‌گیرد؛ چون خدا شکست‌ناپذیرِ انتقام‌گیر است.\nماهیگیری و خوردن جانوران حلال‌گوشتِ دریایی، برای شما حاجیانِ مُحرم و هم‌کاروانیانی که مُحرم نیستند، حلال است؛ اما شکار همۀ حیوانات خشکی، تا وقتی در حال اِحرامید، بر شما حرام است. در حضور خدایی مراقب رفتارتان باشید که شما را دسته‌جمعی به محضرش می‌برند.\nخدا خانۀ محترم کعبه و همچنین، ماه‌حرام و قربانی‌های بی‌نشان و نشان‌دار را مایۀ قِوام جامعۀ بشری قرار داده است. این احکامِ حساب‌شده برای آن است که بدانید خدا آنچه را در آسمان‌ها و زمین است، می‌داند. بله، اساساً خدا هر چیزی را می‌داند.\nبدانید خدا خلاف‌کارها را به‌شدت مجازات می‌کند و البته برای خطاکارها آمرزندۀ مهربان است.\nپیامبر جز رساندن پیام خدا وظیفه‌ای ندارد و خدا می‌داند چه‌ها مطرح می‌کنید و چه‌ها کتمان!\nپیامبر، بگو: «پلید و پاک هرگز یکی نیستند؛ هرچند مبهوتِ تعداد فراوان و شوکت پلیدها شوید. پس ای ‌خردمندان، مبادا تحت تأثیر اکثریت قرار بگیرید! بلکه دنباله‌روِ آیین پاک خدا باشید تا خوشبخت شوید.»\nمسلمانان! از پیامبر چیزهایی نپرسید که اگر جوابتان داده شود، برای اجرایش به زحمت و دردسر می‌افتید. اگر وقتی آیه‌های قرآن فرستاده می‌شود، با اصرار و لج‌بازی از آن چیزها بپرسید، جوابتان داده می‌شود. خدا از تکلیف‌های طاقت‌فرسا چشم پوشیده است؛ زیرا خدا آمرزندۀ بردبار است.\nبرخی اقوامِ قبل از شما این‌طور سؤال‌های بیجا را مطرح می‌کردند؛ ولی بعد از شنیدن جواب، از عمل‌کردن به آن‌ها سر باز می‌زدند!\nخدا حرمت خاصی برای استفاده از بَحیره، سائبه، وصیله و حام در نظر نگرفته است؛ ولی بی‌دین‌ها با سخت‌گیری به خودشان، به خدا دروغ می‌بندند و بیشترشان عقلشان را به‌کار نمی‌اندازند.\nوقتی از آن‌ها خواسته می‌شود: «به‌سوی قرآن و پیامبر بیایید.» جواب می‌دهند: «نه! بلکه چیزهایی که دیدیم پدرانمان دنبال آن‌اند، برایمان بس است!» یعنی حتی اگر پدرانشان چیزی نمی‌دانسته‌اند و در راه درست نبوده‌اند، باز هم باید دنباله‌روِ آن‌ها باشند؟!\nمسلمانان! مراقب خودتان باشید؛ چون اگر در راه درست باشید، گمراهیِ گمراهان به شما ضرری نمی‌زند. به‌سوی خداست برگشتن همه‌تان. پس، از کارهایتان باخبرتان می‌کند.\nمسلمانان! وقتی مرگ یکی از شما نزدیک است و می‌خواهید وصیت کنید، دو مسلمان عادل را شاهد بگیرید. اگر به کشوری غیراسلامی سفر کردید و نزدیک بود دچار حادثۀ مرگ شوید و شاهد مسلمانی پیدا نکردید، دو نفر از اهل‌کتاب را شاهد بگیرید. بعد از فوت یکی از خودتان و در وقت شهادت‌دادن، اگر به راستگویی‌شان شک داشتید، بعد از نماز جماعت نگهشان دارید تا به خدا قسم بخورند: «‌وصیتی را که از میّت شنیدیم، به هیچ ‌قیمت تغییر نمی‌دهیم؛ هرچند مربوط به بستگان نزدیکمان‌باشد. شهادتی را هم که خدا به‌عهده‌مان گذاشته است، مخفی نمی‌کنیم؛ وگرنه سهل‌انگار خواهیم بود.»\nاگر مشخص شد که آن دو شاهد دروغ گفته‌اند، دو نفر از وارثان میّت که آن دو شاهد به‌ضررشان حرف زده‌اند، به‌جایشان قرار بگیرند و به خدا قسم بخورند: «شهادت ما درست‌تر از شهادت آ‌ن‌هاست و هرگز بنای تجاوز از حق را نداریم؛ وگرنه ظلم کرده‌ایم.»\nاین کار بهتر است تا آن دو شاهد، شهادتشان را درست‌تر ادا کنند یا بیشتر بترسند که مبادا بعد از قسم‌خوردنشان، پای قسم وارثانِ میّت وسط کشیده شود. به‌هرحال، در حضور خدا مراقب رفتارتان باشید و این‌طور پندها را گوش کنید؛ چون خدا دست جماعت منحرف را نمى‌گیرد.\nبه فکر روزی باشید که خدا پیامبران را جمع می‌کند و می‌پرسد: «به دعوتتان چه جوابی دادند؟!» پاسخ می‌دهند: «در برابر علم تو ما هیچ نمی‌دانیم. تو خودت تمام اسرار را کاملاً می‌دانی.»\nبه‌یاد بیاور وقتی را که خدا فرمود: «عیسی‌بن‌مریم! فراموش نکن نعمت‌هایم را در حق خودت و مادرت: وقتی تو را به‌واسطۀ روح‌القدُس، یعنی برترین فرشتۀ خود، توانایی دادم تا بتوانی در نوزادی هم مثل بزرگ‌سالی‌ات، عاقلانه و پیامبرانه با مردم حرف بزنی. همچنین، یادت بیاید که به تو کتاب آسمانی و حکمت و تورات و انجیل یاد دادم. باز، فراموش نکن که از گِل چیزی می‌ساختی شبیه پرندۀ واقعی؛ بعد در آن فوت می‌کردی؛ پس با اجازۀ من پرنده‌ای جاندار می‌شد! تازه، با اجازۀ من کورِ مادرزاد و پیسی‌گرفته را هم شفا می‌دادی و مرده‌ها را با اجازۀ من، زنده از قبر بیرون می‌آوردی. دیگر اینکه از شرّ یهودی‌ها نجاتت دادم، همان وقت که این معجزه‌های روشن را برایشان می‌آوردی و بی‌دین‌هایشان می‌گفتند: ’این‌ها فقط جادوجنبل‌های رایج است!‘»\nوقتی هم به یاران مخصوص عیسی پیام دادم که: «به من و فرستاده‌ام ایمان بیاورید»، گفتند: «ایمان آوردیم. تو شاهد باش که ما همگی تسلیم توایم.»\nهمین یاران مخصوص عیسی‌بن‌مریم به او گفتند: «آیا خدا مصلحت می‌داند که برایمان از آسمان سفره‌ای آماده و پُرغذا بفرستد؟» او هشدار داد: «در حضور خدا مراقب درخواست‌هایتان باشید، اگر ایمان واقعی دارید.»\nگفتند: «می‌خواهیم از آن غذا بخوریم و دل‌هایمان آرام بگیرد و با همۀ وجود لمس کنیم که به ما راست گفته‌ای و خودمان بر این معجزه شهادت بدهیم.»\nعیسی‌بن‌مریم دعا کرد: «خدایا، ای صاحب‌اختیار ما، برایمان از آسمان سفره‌ای آماده و پُرغذا بفرست که هرساله، ما و آیندگانمان چنین روزی را عید بگیریم. در ضمن، معجزه‌ای هم از طرف تو باشد. خوردن این غذا را روزی‌مان کن که تو بهترینِ روزی‌دهنده‌هایی.»\nخدا جواب داد: «آن سفرۀ آماده و پُرغذا را برایتان می‌فرستم؛ ولی بعدش هر کدامتان بی‌دینی کند، طوری عذابش می‌کنم که احدی از جهانیان را آن‌طور عذاب نکرده باشم!»\nبدان که در قیامت خدا از عیسی‌بن‌مریم می‌پرسد: «آیا تو به مردم گفتی:’غیر از خدا، من و مادرم را هم بپرستید‘؟!» عیسی جواب می‌دهد: «خدایا، پناه بر تو! محال است حرف ناروایی بگویم که حقّ گفتنش را ندارم. اگر چنین‌حرفی زده بودم، حتماً آن را می‌دانستی؛ چون تو از آنچه در وجودم می‌گذرد، باخبری؛ ولی من از آنچه در ذات توست، بی‌خبرم و تو خودت تمام اسرار را کاملاً می‌دانی.\nفقط چیزهایی را به آن‌ها گفتم که به من فرمان دادی: ’خدایی را بندگی کنید که صاحب‌اختیار من و شماست.‘ تا وقتی بینشان بودم، شاهد و ناظرشان بودم و همین‌که مرا برداشتی و زنده به‌طرف خودت بالا بردی، تو خودت مراقبشان بودی. بله، تو شاهد همه چیزی.\nاگر مجازاتشان کنی، آن‌ها بندگان تواَند و اختیارشان با توست. اگر هم بیامرزی‌شان، کسی حق اعتراض ندارد؛ زیرا تو شکست‌ناپذیرِ کاردرستی.»\nخدا هم می‌فرماید: «امروز روزی است که صداقت راستگویان به‌نفعشان تمام می‌شود: باغ‌هایی پردرخت نصیبشان می‌شود که در آن‌ها جوی‌ها روان است و همیشه آنجا ماندنی‌اند. خدا از آنان راضی است و آنان هم از خدا راضی‌اند. این است کامیابی بزرگ!\nفرمانرواییِ آسمان‌ها و زمین و آنچه در آن‌هاست، فقط در ا ختیار خداست و او از عهدۀ هر کاری برمی‌آید.»\nخدا را سپاس که آسمان‌ها و زمین را آفرید و تاریکی‌ها و روشنایى را پدید آورد. آن‌وقت، بی‌دین‌ها برای خدا همتا می‌تراشند!\nهم‌اوست که شما را از گِل آفرید و مدتی برای زندگی‌تان مشخص کرد؛ البته مدت ‌قطعی عمرتان را خدا می‌داند و بس. آن‌وقت، شما در یکتایی‌اش شک‌وشبهه می‌کنید!\nاو یگانه خدای آسمان‌ها و زمین است که هم ظاهر و باطنتان را می‌داند و هم کارهای خوب یا بدتان را می‌داند.\nبرای بت‌پرست‌ها هر ‌نشانه‌ای از نشانه‌های خدا می‌آید، بی‌استثنا به آن بی‌اعتنایند.\nدر نتیجه، حرف حق را همین‌که به گوششان می‌رسد، دروغ می‌دانند؛ پس همان پیش‌بینی‌هایی که مسخره‌اش می‌کردند، بالاخره در حقّشان به واقعیت خواهد پیوست.\nمگر نمی‌بینند که قبل از آن‌ها، چه ملت‌های زیادی را نابود کردیم؟! اتفاقاً‌امکاناتی به آن‌ها داده بودیم که به شما نداده‌ایم! ‌باران‌های پی‌درپی برایشان فرستادیم و نهرهای پرآب در سرزمین‌هایشان روان ساختیم؛ ولی به‌سزای گناهانشان نابودشان کردیم و نسل‌های تازه‌ای به‌جایشان روی کار آوردیم.\nحتی اگر به‌فرض، نوشته‌ای روی کاغذ برایت می‌فرستادیم و با دستانشان لمسش می‌کردند، باز هم می‌گفتند: «این‌ها همان حرف‌های سحرآمیز رایج است!»\nبهانه هم می‌آوردند: «چرا فرشته‌ای محمد را در مأموریتش همراهی نمی‌کند؟!» به‌فرض هم، فرشته‌ای با او می‌فرستادیم، باز ایمان نمی‌آوردند. آن‌وقت، کارشان تمام بود و دیگر مهلتی به آن‌ها داده نمی‌شد!\nحتی اگر بنایمان این بود که خودِ پیامبر از جنس فرشته‌ها باشد، باز او را به‌قیافۀ انسان می‌فرستادیم و آن‌وقت هم، به‌خیال خودشان، دربارۀ او به‌اشتباهشان می‌انداختیم!\nالبته پیامبرانِ قبل از تو را هم، دست می‌انداختند؛ ‌پس همان عذاب‌هایی به جانشان افتاد که مسخره‌اش می‌کردند.\nبگو: «به گوشه‌وکنار دنیا سفر کنید و ببینید آخرعاقبتِ کسانی که آیه‌های خدا را دروغ می‌دانستند، چه شد!»\nاز انکارکننده‌های معاد بپرس: «آنچه در آسمان‌ها و ‌زمین است، مال کیست؟» خودت بگو: «مال خداست؛ همان‌که بنایش را بر مهربانی گذاشته است. او روز قیامت حتماً جمعتان می‌کند که جای هیچ شک‌وشبهه‌ای در آمدنش نیست. به‌هرحال، آن‌هایی که سرمایۀ عمرشان را از کف داده‌اند، ایمان نمی‌آورند.\nآنچه به‎طور دائم در آسمان‌ها و زمین آرام‌وقرار گرفته، فقط مال خداست و او شنوای داناست.»\nبپرس: «یعنی کسی غیر از خدای پدیدآورندۀ آسمان‌ها و زمین را ولی‌نعمت خودم بدانم؟! درحالی‌که او به همه غذا می‌دهد؛ ولی خودش بی‌نیاز از غذاست!» باز خودت جواب بده: «من مأمورم سرآمدِ مسلمانان باشم. به من دستور رسیده: ’مبادا برای لحظه‌ای حتی، بت‌پرست شوی.‘»\nادامه بده: «مى‌ترسم که اگر نافرمانیِ خدا کنم، گرفتار عذابِ روزی هولناک شوم.‌\nآن‌روز از هرکه عذاب برداشته شود، خدا به او رحم کرده و این است کامیابیِ درخشان!»\nاگر خدا ضرری به تو بزند، کسی جز خودش نمی‌تواند برطرفش کند. اگر سودی هم به تو برساند، کسی جز خودش نمی‌تواند آن را از تو بگیرد. بله، خدا از عهدۀ هر کاری برمی‌آید.\nاو بر بندگان خودش مسلط است و اوست کاردرست آگاه.\nبپرس: «برای اثبات توحید و نبوت، شهادت چه کسی از همه مهم‌تر است؟» و پاسخ بده: «خدا بهترین شاهد بین من و شماست. این قرآن به ‌من وحی شده تا با آن به شما هشدار دهم و به هرکسی که‌‌قرآن در دسترسش قرار بگیرد. آیا باز هم گواهی می‌دهید که در کنار خدا معبودهای دیگری هست؟!» اضافه کن: «من که چنین ‌شهادتی نمى‌دهم!» و ادامه بده: «او معبودی یگانه است. من هم دیگر کاری به بت‌هایتان ندارم.»\nاهل‌کتاب محمد را همان‌قدر خوب می‌شناسند که بچه‌هایشان را می‌شناسند! ولی آن‌هایی که سرمایۀ عمرِ خود را از کف داده‌اند، ایمان نمی‌آورند.\nچه کسانی بدکارتر از آن‌هایی‌اند که به خدا نسبت دروغ می‌دهند یا آیه‌هایش را دروغ می‌دانند؟! بله، چنین بدکارهایی خوشبخت نمی‌شوند.\nروزی را تصور کن که همۀ بت‌پرست‌ها را جمع می‌کنیم و از آن‌ها می‌پرسیم: «کجایند بت‌هایی که ‌خیال می‌کردید باید پرستیده شوند؟!»\nتازه، عذرِ بدتر از گناهشان این است: «قسم به خدایی که صاحب‌اختیارمان است، ما اصلاً بت‌پرست نبوده‌ایم!»\nببین چطور در آنجا هم به ‌خودشان دروغ می‌گویند! و آن بت‌های ساختگی‌شان از جلوی چشم آن‌ها غیب می‌شود!\nبعضی از بت‌پرست‌ها به قرآن‌خواندنت ظاهراً خوب گوش می‌دهند؛ ولی به‌سزای لج‌بازی‌شان پردۀ غفلتی بر دل‌هایشان می‌کشیم تا حقیقت را نفهمند و گوش‌هایشان را سنگین می‌کنیم تا آن را نشنوند! در کل، هر معجزه‌ای ببینند، باور نمی‌کنند. وقتی هم که با جاروجنجال پیشت می‌آیند، می‌گویند: «این ‌قرآن چیزی جز افسانه‌های گذشتگان نیست!»\nآن‌ها، هم مردم را از پیرویِ قرآن بازمی‌دارند و هم خودشان از قرآن دوری می‌کنند؛ درحالی‌که ندانسته، دارند خودشان را به نابودی می‌کشانند!\nکاش وقتی لبِ پرتگاه جهنم نگهشان می‌دارند، می‌دیدی که آرزو می‌کنند: «ای‌کاش به‌دنیا برِمان می‌گرداندند و آیه‌های خدا را دروغ نمی‌دانستیم و جزوِ مؤمنان می‌شدیم!»\nنه، چون حقیقتِ کارهای زشتشان که همان جهنم است برایشان آشکار می‌شود، این‌طور آرزو می‌کنند؛ وگرنه به‌فرض محال هم، به‌دنیا برِشان گردانند، باز ‌سراغ همان کارهایی می‌روند که از آن نهی می‌شدند! آن‌ها قطعاً دروغگویند.\nهمین‌ها بودند که می‌گفتند: «جز همین زندگیِ ما خبری نیست. بعد از مرگ هم ابداً زنده نمی‌شویم!»\nکاش وقتی در برابر خدا نگهشان می‌داشتند، می‌دیدی‌که خدا می‌پرسد: «زنده‌شدنِ بعد از ‌مرگ راست نبود؟!» می‌گویند: «چرا، به خدا قسم که راست بود.» خدا می‌فرماید: «پس بچشید عذاب را به‌سزای اینکه باور نمی‌کردید.»\nبله، کسانی که دیدار خدا را دروغ می‌دانند، سرمایۀ عمرشان را از کف داده‌اند. پس وقتی حادثۀ قیامت یک‌دفعه ‌سراغشان می‌آید، درحالی‌که بار سنگین گناهانشان را به‌دوش می‌کشند، می‌گویند: «افسوس بر ما که دربارۀ قیامت کوتاهی کردیم!» بدانید که بد باری به‌دوش می‌کشند!\nزندگی دنیا فقط بازیچه و سرگرمی است و سرای آخرت برای کسانی که مراقب رفتارشان باشند، بهتر است. پس چرا عقلتان را به‌کار نمی‌اندازید؟!\nخوب می‌دانیم که حرف‌های بیجای بت‌پرست‌ها حسابی غصه‌دارت می‌کند؛ در واقع، آن‌ها تو را دروغگو نمی‌دانند؛ بلکه چنین بدکارهایی آیه‌ها و نشانه‌های خدا را انکار می‌کنند.\nقبل از تو هم پیامبرانى دروغگو شمرده شدند؛ اما در برابر دروغ‌ها و آزارها صبوری کردند تا آنکه بالاخره یاری‌‌مان شامل حالشان شد. وعده‌های خدا تغییرناپذیر است. البته تا الان فقط بخشی از سرگذشت تلخ ‌و ‌شیرین پیامبران به دستت رسیده است.\nچنانچه تحمل بی‌اعتنایی‌شان برایت ‌سنگین است، اگر می‌توانی به‌عمق زمین یا به ‌اوج آسمان بروی تا معجزۀ دیگری برایشان بیاوری، این کار را بکن! ولی باز باور نمی‌کنند. اگر خدا می‌خواست، همه‌شان را به‌زور هم که شده، به ‌راه راست می‌برد! پس برای لحظه‌ای حتی، از ایمان‌نیاوردنشان غصه‌دار نشو.\nفقط زنده‌دلانی که گوش شنوا دارند، دعوتت را می‌پذیرند؛ اما مرده‌دل‌های بت‌پرست، بعد از آنکه خدا در قیامت زنده‌شان ‌‌کند، گوش شنوا پیدا می‌کنند. بله، فقط به‌سوی او برگردانده می‌شوند.\nبت‌پرست‌ها می‌گفتند: «جز قرآن، چرا خدا معجزه‌ای بر محمد نمی‌فرستد؟!» بگو: «خدا می‌تواند معجزه‌ای بفرستد؛ ولی بیشترشان نمی‌دانند که این کار به مصلحت نیست.»\nهر ‌چرنده‌ای در زمین و هر پرنده‌ای در هوا مقصد و مقصودی دارد، مثل شما آدم‌ها: دسته‌جمعی می‌برندشان به محضر خدا. بله، در کتاب آفرینش چیزی را از قلم نینداخته‌ایم.\nکسانی که آیه‌ها و نشانه‌های ما را دروغ می‌دانند، کرولال‌هایی‌اند در تاریکیِ نادانی و گمراهی! خدا هرکه را نالایق بداند، به‌حال خودش رهایش می‌کند و هرکه را لایق بداند، در راه درست زندگی می‌گذارد.\nاز بت‌پرست‌ها بپرس: «به‌نظرتان، البته صادقانه بگویید، اگر عذاب الهی ‌سراغتان بیاید یا لحظۀ قیامت برسد، غیرخدا را صدا می‌زنید؟!»\nنه، بلکه فقط او را صدا می‌زنید و بت‌ها را فراموش می‌کنید. او هم اگر صلاح بداند، مصیبتی را که به‌خاطرش او را صدا می‌زدید، برطرف می‌کند.\nبرای مردمانِ قبل از تو پیامبران متعددی فرستادیم؛ ولی ایمان نیاوردند. پس گرفتار سختی و رنجشان کردیم تا به خودشان بیایند و به درگاه ما زاری کنند.\nچرا وقتی سختی‌های ما ‌سراغشان آمد، زاری نکردند و بلکه به‌عکس، دل‌هایشان سفت‌‌و‌سخت شد و شیطان کارهایشان را رنگ‌ولعاب داد؟!\nبعد، وقتی حرف‌هایی را فراموش کردند که آن‌ها را به‌خود می‌آورد، درهای همه‌گونه نعمتی را به رویشان باز کردیم تا به‌کل غافل شوند. وقتی هم از آن‌‌همه نعمت سرخوش‌شدند، یک‌دفعه گرفتار عذابشان کردیم؛ پس به‌یک‌باره سرخورده شدند.\nشکرِ خدا که بالاخره ریشۀ چنین جماعت بدکاری قطع شد.\nاز بت‌پرست‌ها بپرس: «به‌نظر شما اگر خدا شنوایی و بینایی‌تان را بگیرد و مُهر بدبختی بر دل‌هایتان بزند، کدام معبود جز خدا آن را به شما پس می‌دهد؟!» ببین چطور آیه‌های خودمان را به‌‌صورت‌های گوناگون بیان می‌کنیم؛ اما آن‌ها باز از کنارش به‌راحتی رد می‌شوند!\nباز، بپرس: «به‌نظر شما اگر عذاب الهی با علامت و اعلامِ قبلی یا بی‌مقدمه و غافلگیرانه سراغتان بیاید، آیا جز جماعت بدکار کسی نابود خواهد شد؟!»\nپیامبران را فقط مژده‌رسان و هشداردهنده فرستادیم. آنانی که ایمان بیاورند و رفتارشان را اصلاح کنند، نه ترسی بر آنان غلبه می‌کند و نه غصه می‌خورند\nولی کسانی که آیه‌ها و نشانه‌های ما را دروغ بدانند، به‌سزای همین ‌نافرمانی، عذاب دامن‌گیرشان می‌شود.\nبه بت‌پرست‌ها بگو: «ادعا نمى‌کنم که گنجینه‌هاى رحمت خدا پیش من است. به‌خودیِ‌خود علم غیب هم ندارم. ادعا هم نمی‌کنم که من فرشته‌ام؛ بلکه فقط دنباله‌روِ چیزی هستم که به من وحى مى‌شود.» بپرس: «کوردل با بینای حقیقت یکی است؟! پس چرا فکرتان را به‌کار نمی‌اندازید؟!»\nبا این ‌قرآن به کسانى هشدار بده که می‌ترسند دسته‌جمعی به محضر خدا برده شوند و ترسشان از این است که جز او ‌حامی و شفاعت‌کننده‌ای نداشته باشند. با این هشدار شاید مراقب رفتارشان شوند.\nمردم مستضعفی را که هر صبح ‌و شب خدا را صدا می‌زنند و دنبال رضایتش هستند، برای به‌دست‌آوردن دل خواصِ متکبر از دور‌و‌برت دور نکن! نه چیزی از حساب‌‌وکتاب آن‌ها به‌عهدۀ توست و نه چیزی از حساب‌‌و‌کتاب تو به‌عهدۀ آنان، تا برای آن بخواهی از خودت دورشان کنی و در نتیجه از بدکارها شوی.\nثروتمندان را با مستضعفان این‌طور آزمایش می‌کنیم تا درباره‌شان با نیش‌وکنایه بگویند: «آیا از بین ما مردم، همین ‌گداگرسنه‌هایند که خدا توفیق اسلام به آن‌ها داده؟!» دقیقاً! مگر خدا حال شکرگزاران را بهتر نمی‌داند؟!\nکسانی که به آیه‌های ما ایمان آورده‌اند، هر وقت پیشت ‌آمدند، بگو: «خوشابه‌حالتان! خدا بنایش را بر مهربانی گذاشته است؛ این‌طور که هرکس کار بدی از سرِ ندانم‌کاری انجام دهد و بعد از پی‌بردن به اشتباهش توبه کند و ‌خطای گذشته‌اش را جبران سازد، البته که خدا آمرزندۀ مهربان است.»\nآیه‌هایمان را این‌طور توضیح می‌دهیم تا با برملاشدن راه‌ورسم گناهکارها، بشود راه را از چاه تشخیص داد و... .\nبه بت‌پرست‌ها گوشزد کن: «من از پرستش بت‌هایی که به‌جای خدا می‌پرستید، نهی شده‌ام.» بعد بگو: «تابع میل شما نیستم؛ وگرنه گمراه می‌شوم و از صف هدایت‌‌یافته‌ها بیرون خواهم رفت.»\nبگو: «من از طرف خدا معجزه‌ای همچون قرآن در دست دارم که آن ‌را دروغ می‌دانید. در عوض، عذابی فوری می‌خواهید که دست من نیست؛ زیرا کارها همه در اختیار خداست. او حق را از باطل جدا می‌کند و بهترینِ داورها هم هست.»\nبگو: «اگر عذابی که می‌خواهید زودتر بیاید، دست من بود، دعوای بین من‌و‌شما قبل از این‌ها یکسره شده بود! البته که خدا حال بدکارها را بهتر می‌داند.»\nراه‌های رسیدنِ به غیب تنها پیش خداست و کسی جز او آن‌ها را نمی‌داند. هرچه در خشکی‌ها و دریاهاست می‌داند. هر برگی از درخت بیفتد و هر دانه‌ای در عمق زمین فرو برود و هر محصول تر و خشکی به زمین بیفتد، او می‌داند و بس. بله، همۀ رویدادهای جهان در کتابی ‌روشن ثبت است.\nاوست کسی که شب‌ها وقت خوابیدن، جانتان را می‌گیرد؛ درحالی‌که کارهای در طولِ روزتان را می‌داند. روز که شد، وقت بیدارشدن جانتان را برمی‌گرداند تا... آن‌هنگام که مرگ ‌حتمی‌تان برسد. دست‌آخر، به‌سوی اوست برگشتنتان. بعد، شما را از کارهایتان باخبر می‌کند\nاو بر بندگانش مسلط است و فرشتگانی را برایتان می‌فرستد: هم برای حفظتان از حوادث و هم برای ثبت کارهایتان. پس وقتی زمان مرگِ یکی از شما برسد، مأمورانِ دیگر ما، بدون کوتاهی، جانش را می‌گیرند.\nآخرِ سر، آن ‌مرد‌ه‌ها فقط به‌سوی خدا، یعنی همه‌کارۀ حقیقی‌شان، برگردانده می‌شوند. حواستان باشد: داوری فقط در اختیار اوست و او سریع‌ترین حسابرس است.\nبپرس: «در بدترین وضعیتِ صحرا و دریا، چه کسی از شرّ حوادث ناگوار نجاتتان می‌دهد؟ درحالی‌که نالان و نهان، صدایش می‌زنید: ’اگر از این مخمصه نجاتمان بدهد، حتماً شکرگزارش می‌شویم!‘»\nبگو: «خداست که از آن‌گرفتاری و بلکه از هر اندوه شدیدی نجاتتان می‌دهد؛ ولی شما زیر حرفتان می‌زنید و باز به بت‌پرستی رو می‌آورید!»\nبگو: «هم‌اوست که می‌تواند عذابی از زمین و آسمان بر سرتان بباراند یا شما را در قالب گروه‌ها و احزاب مختلف به ‌جان ‌هم بیندازد و طعم جنگ ‌و ‌خون‌ریزی با همدیگر را به شما بچشاند.» ببین چطور آیه‌هایمان را به‌‌صورت‌های گوناگون بیان می‌کنیم تا خوب بفهمند!\nولی قومت این‌طور عذاب‌ها را، با اینکه حق است، دروغ دانستند.بگو: «من همه‌کاره‌تان نیستم تا مانع انکارکردن‌هایتان شوم.\nهر خبری به‌وقتش اتفاق می‌افتد و بالاخره خواهید فهمید.»\nهر وقت در مجلسی بودی و دیدی که مشغول انکار ‌و تمسخر آیه‌های ما هستند، ترکشان کن؛ مگر که مشغول حرفی دیگر شوند. اگر احیاناً شیطان از یادت برد، به‌محض یادآوری، همنشینی با این ‌جماعتِ بدکار را قطع کن.\nالبته کسانی که مراقب رفتارشان باشند، شریک ‌جرم آن یاوه‌گوها نیستند؛ ولی به‌هر‌حال به‌یادشان می‌آوریم تا به گناهِ انکار ‌و ‌مسخره‌کردن آیه‌های الهی آلوده نشوند.\nبه‌حال خودشان رها کن کسانی را که بازی ‌و‌سرگرمی را برنامۀ خود قرار داده‌اند و زندگی ‌دنیا و زرق‌و‌برقش گولشان زده است. با این ‌قرآن مردم را به‌خودشان بیاور تا مبادا کسی در قیامت، گرفتار کارهای زشت خودش شود. آخر، آنجا جز خدا ‌حامی و شفاعت‌کننده‌ای ندارد و برای نجات از عذاب، هر غرامتی هم بدهد، از او گرفته نمی‌شود! آن‌ها گرفتار کارهای خودشان‌اند و به‌‌سزای بی‌دینی‌هایشان، نوشیدنیِ جوشان و عذابی زجرآور نصیبشان می‌شود!\nبگو: «به‌جای خدا بت‌هایی را بپرستیم که سود ‌و ‌زیانی به ما نمی‌رسانند؟! یعنی بعد از آنکه خدا راهنمایی‌مان کرد، به گذشتۀ ‌تاریکمان برگردیم؟! درست مثل شخص حیرانی که شیاطین او را به درۀ سقوط می‌کشانند. البته، در همان‌حال، دوستان خوبی هم دارد که به راه درست دعوتش می‌کنند: ’بیا سمت ما.‘»بگو: «فقط راهنمایی خدا راهنمایی واقعی است و به ما دستور رسیده که تسلیمِ صاحب جهانیان باشیم.»\nهمچنین، به ما امر شده: «نماز را با آدابش بخوانید و در حضور خدا، مراقب رفتارتان باشید. او همان است که شما را دسته‌جمعی به محضرش می‌برند.»\nاوست که آسمان‌ها و زمین را بر اساس حکمت آفرید. به‌محض اینکه به قیامت دستور بدهد: «باش»، به‌سرعت به‌وجود می‌آید؛ چون دستورش واقع‌شدنی است. روزی‌که در شیپور قیامت بدمند، معلوم خواهد شد که فرمانرواییِ همۀ عالم در اختیار اوست و او دانای پنهان‌و‌پیداست و اوست کاردرستِ آگاه.\nبه این ماجرا دقت کن: ابراهیم از عمویش، آزر، پرسید: «واقعاً بت‌هایی بی‌جان را می‌پرستی؟! من که تو و هم‌فکرانت را سخت در اشتباه می‌بینم!»\nاین‌طور، واقعیت‌های پشت‌صحنۀ آسمان‌ها و زمین را به ابراهیم نشان می‌دادیم تا جزوِ یقین‌کنندگان شود و... .\nوقتی تاریکی شب فرا رسید، ابراهیم سیارۀ زهره را دید. به ستاره‌پرست‌ها گفت: «این است صاحب‌اختیار من!» اما همین‌که در آسمان محو شد، گفت: «من چیزی را که محو شود، دوست ندارم.»\nوقتی چشمش به ماه تابان افتاد، به ماه‌پرست‌ها گفت: «این است صاحب‌اختیار من!» ولی تا ماه غروب کرد، گفت: «اگر خدا راهنمایی‌ام نکرده بود، ردخور نداشت که جزوِ جماعت گمراه می‌شدم.»\nوقتی خورشید درخشان را دید، به خورشیدپرست‌ها گفت: «این است صاحب‌اختیار من! این از همه بزرگ‌تر است.» اما همین‌که خورشید هم غروب کرد، گفت: «مردم! من دیگر کاری ندارم به آنچه می‌پرستید.\nمن، با میانه‌‌روی و با تمام وجودم، به کسی رو می‌آورم که همۀ آسمان‌ها و زمین را پدید آورده است و من هرگز بت‌پرست نخواهم شد.»\nمردمش با او چون‌وچرا کردند. ابراهیم گفت: «آیا با من دربارۀ خدا چون‌وچرا می‌کنید، درحالی‌که او مرا راهنمایی کرده؟! من از خشم خیالیِ خدایانتان نمی‌ترسم. جز به‌خواست خدا آسیبی به من نخواهد رسید؛ زیرا خدا به همه‌چیز علم دارد. پس چرا به‌خود نمی‌آیید؟!\nچطور شد که من باید از قهر و غضب بت‌های شما بترسم؛ اما شما، با اینکه خدا دلیلی بر درستیِ بت‌پرستی نفرستاده است، از این کار غلطتان نترسید؟! پس اگر واقعاً می‌دانید، بگویید که کدام‌یک از ما دو گروه، سزاوارِ درامان‌بودن از عذاب است؟\nالبته مؤمنانی که ایمانشان را به ظلمی همچون بت‌پرستی آلوده نساخته‌اند، فقط آنان در امن‌وامان‌اند و راه درست را پیدا کرده‌اند.»\nاین‌ها دلیل‌هایی بود که به دل ابراهیم انداختیم تا در برابر مردم، از خود دفاع کند. هرکه را شایسته بدانیم، چندین درجه بالا می‌بریم؛ زیرا خدا کاردرستِ داناست.\nبه ابراهیم، اسحاق و یعقوب را بخشیدیم و دست تک‌تکشان را گرفتیم. البته قبل از آن به نوح کمک کرده بودیم. از نسل ابراهیم، دست اینان را هم گرفتیم: داوود، سلیمان، ایوب، یوسف، موسی و هارون. بله، به درستکاران این‌طور پاداش می‌دهیم.\nدست زکریا، یحیی، عیسی و الیاس را هم گرفتیم. آنان همه جزوِ شایستگان بودند.\nدست اسماعیل، یَسَع، یونس و لوط را هم گرفتیم و همگی‌شان را بر جهانیان برتری دادیم\nو نیز گروهی از پدران و فرزندان و برادرانشان را برتری دادیم و آنان را برگزیدیم و به راه درست زندگی سوقشان دادیم.\nاین است هدایت خدا: دست هریک از بندگانش را که لایق ببیند، با آن هدایت می‌گیرد؛ درحالی‌که اگر بت بپرستند، تمام تلاش‌هایشان بر باد می‌رود.\nاینان کسانی‌اند که به ایشان کتاب آسمانی و سِمت رهبری و پیامبری دادیم؛ پس اگر ‌مردم این نعمت‌ها را ناشکری کنند، آن را می‌سپاریم به گروه دیگری که ناشکری‌اش نکنند\nبله، این پیامبران کسانی‌اند که خدا دستشان را گرفته است؛ پس راهشان را ادامه بده. به مردم هم بگو: «برای راهنمایی‌تان مزدی که از شما نمی‌خواهم!» این پیامبر و کتابش فقط مایۀ به‌خودآمدن جهانیان است.\nیهودی‌هایی که ادعا می‌کنند: «خدا برای راهنمایی مردم بر هیچ بشری چیزی نفرستاده»، خدا را آن‌طور‌که بایدوشاید نشناخته‌اند. بپرس: «تورات را که موسی آورد و سراسرش راهنمایی و نور بود، چه کسی فرستاد؟ همان کتابی که آن را به‌صورت ورق‌پاره‌‌هایی درآوردید! آنچه به دلخواهتان بود، آشکار می‌‌کردید و بخش زیادی را مخفی می‌ساختید؛ درصورتی‌که چیزهایی از تورات یاد گرفته بودید که نه شما و نه پدرانتان بدون ‌تورات نمی‌توانستید یاد بگیرید!» بگو: «خداست که همه را فرستاده.» آن‌وقت، به‌حال خودشان رهایشان کن تا سرگرم غوطه‌خوردن در عقاید پوچشان باشند!\nاین ‌قرآن کتابی است که آن را فرستادیم تا مایۀ خیر و برکت باشد و مؤیّد کتاب‌های آسمانیِ موجود و تا به مردم مکه و ساکنان اطرافش هشدار دهی و... . البته کسانی که آخرت را باور دارند و مراقب نمازهایشان هستند، قرآن را هم باور دارند.\nچه کسانی بدکارتر از آن‌هایی‌اند که به خدا نسبت دروغ می‌دهند یا ادعا مى‌کنند: «به ما وحى شده»، درحالى‌که چیزى به آن‌ها وحى نشده است! یا ادعا می‌کنند: «ما هم مثل آنچه خدا فرستاده، خواهیم فرستاد!» کاش این بدکارها را در لحظه‌های سختِ جان‌کندن می‌دیدی که فرشتگان دستانشان را به‌طرف آن‌ها دراز می‌کنند و بر سرشان فریاد می‌زنند: «جان بکنید! امروز خواروزار می‌شوید، به‌سزای حرف‌های بیجایی که دربارۀ خدا می‌گفتید و در برابر آیه‌ها و نشانه‌هایش شاخ‌وشانه می‌کشیدید.»\nهمان‌طورکه شما را اول‌‌بار تنها آفریدیم، حالا هم تک‌وتنها پیشمان آمده‌اید! بله، همۀ داشته‌های دنیایی‌تان را که به شما داده بودیم، پشت سرتان رها کرده‌اید و دست خالی آمده‌اید! راستی، بت‌هایی را که خیال می‌کردید در انجام‌دادن کارهایتان بین ما و شما واسطه هستند، همراهتان نمی‌بینیم! بین شما و آن‌ها جدایی افتاده و چیزهایی‌که ‌خیال می‌کردید تکیه‌گاهتان هستند، از جلوی چشمتان غیبشان زده است.\nخدا دانه و هسته را می‌شکافد. موجود زنده را از دل مادّۀ بی‌جان بیرون می‌کشد و مادّۀ بی‌جان را از موجود زنده. این ‌است ‌خدا. پس چرا از مسیر حق به انحراف کشیده می‌شوید؟!\nهم‌او شکافندۀ شب است، برای بیرون‌کشیدن سپیده‌دم و شب را مایۀ آرامش کرده و خورشید و ماه را معیاری برای محاسبۀ زمان. این است اندازه‌گیریِ آن شکست‌ناپذیرِ دانا.\nهم‌اوست که ستاره‌ها ‌و سیاره‌ها را برایتان علامت‌هایی کرده تا در تاریکی‌های صحرا ‌و ‌دریا راهتان را پیدا کنید. بله، نشانه‌هایمان را توضیح می‌دهیم برای مردم خوش‌فهم.\nاوست کسی که همه‌تان را از یک‌انسان به‌وجود آورده و می‌آورَد. بعضی‌هایتان به دنیا آمده‌اند و بعضی‌های دیگر به دنیا می‌آیند. بله، نشانه‌هایمان را توضیح می‌دهیم برای مردم خوش‌فکر.\nاوست‌که از آسمان، برف‌و باران می‌فرستد. به‌برکتش، گیاهان گوناگون می‌رویانیم و به آن‌ها برگ و ساقه می‌دهیم و از درون ساقه‌، دانه‌های روی‌هم چیده‌شده درمی‌آوریم. از شکوفۀ نخل خرما، خوشه‌هایی به‌هم‌پیوسته و آویزان بیرون می‌کشیم و باغ‌هایی از انواع انگور و درختان زیتون و انار پدید می‌آوریم که بعضی در شکل و رنگ و طعم و بو شبیه هم‌اند و بعضی مختلف. میوه‌دادنِ این درختان و طرز رسیدنش را خوب تماشا کنید. در آفرینش ‌همۀ این‌ها نشانه‌هایی از یکتاییِ خداست برای مردمِ باایمان.\nولی بت‌پرست‌ها براى خدا در کاروبار عالم، شریک‌هایی از جن در نظر می‌گیرند؛ با اینکه جنّیان را هم، خدا آفریده است. تازه، با ندانم‌کاری، براى او پسران ‌و دخترانى می‌تراشند. خدا مبرّاست از توصیف‌هایی که می‌کنند و برتر از آن.\nاو خالق خلّاقِ آسمان‌ها و زمین است. با توجه به اینکه خدا همسری ندارد، چطور ممکن است بچه‌ای داشته باشد؟! همه چیز را او آفریده است و او هر چیزی را می‌داند.\nبله، این ‌است ‌خدایی که صاحب‌اختیار شماست. ‌معبودی جز او نیست و او آفرینندۀ هر چیزی است. پس او را بپرستید؛ چون او همه‌کارۀ موجودات است.\nالبته چشم‌ها نمی‌توانند او را ببینند؛ ولی او نگاه‌ها را زیر نظر دارد؛ چون او نکته‌سنج و آگاه است.\nبله، زمینه‌های بسیاری برای فهم درست، از طرف خدا برایتان آمده‌است: هرکه با چشم بصیرت نگاهشان کند، به‌خودش سود می‌رساند و هرکه خودش را به ‌کوری بزند، به خودش‌ضرر می‌زند. بگو: «به‌هرحال، من مراقبتان نیستم.»\nاین‌طور، آیه‌هایمان را به‌صورت‌های گوناگون بیان می‌کنیم تا آن‌وقت به‌طعنه بگویند تو قرآن را از دیگران یاد گرفته‌ای! نخیر، بلکه تا براى مردم خوش‌فهم توضیحش بدهیم و... .\nدنباله‌روِ چیزی باش که از طرف خدا به تو وحى شده است. معبودى جز او نیست. از بت‌پرست‌ها هم رو بگردان.\nاگر خدا آن‌ها را لایق می‌دید، به‌حال خود رهایشان نمی‌کرد تا بت بپرستند. تو را مراقب آن‌ها نکرده‌ایم. همه‌کاره‌شان هم نیستی.\nمسلمانان! به مقدسات بت‌پرست‌ها فحش ندهید! وگرنه، آن‌ها هم با ندانم‌کاری و برای تلافی، به خدا و مقدساتتان فحش می‌دهند. کارهای هر گروهی را این‌طور در نظرشان رنگ‌ولعاب داده‌ایم. دست‌آخر، به‌سوی خداست برگشتنشان؛ پس باخبرشان می‌کند از کارهایشان.\nبت‌پرست‌ها سفت‌‌و‌سخت به خدا قسم می‌خورند که اگر معجزه‌ای برایشان بیاید، مسلمان می‌شوند. بگو: «اختیار معجزه‌ها دست خداست.» تازه، نمی‌دانید که! اگر معجزه‌ای هم برایشان بیاید، ایمان نمی‌آورند.\nبه‌سزای آنکه قبل از آمدن معجزه‌ها ایمان نیاوردند، این‌بار هم دل و دیدگانشان را زیرورو می‌کنیم تا بعد از معجزه هم ایمان نیاورند و آن‌ها را در سرکشی‌شان رها می‌کنیم که کوردل باقی بمانند!\nحتی به‌فرض محال، ما فرشته‌ها را هم به‌سویشان بفرستیم و مرده‌ها با آن‌ها به‌حرف دربیایند و هر چیز دیگری را با آن‌ها روبه‌رو کنیم تا آن چیزها به حقانیت تو شهادت دهند، باز هم محال است ایمان بیاورند؛ مگر آنکه خدا به آن‌ها توفیق دهد؛ ولی بیشترشان این ‌را نمی‌دانند.\nاین‌طور، در برابر هر پیامبری دشمنانی از شیاطین انسی و جنّی عَلم کردیم که حرف‌هایی جذاب و فریبنده، بین خودشان ردوبدل ‌کنند. اگر خدا می‌خواست، به‌زور جلویشان را می‌گرفت تا این کارها را نکنند. پس فعلاً آن‌ها را با خیال‌بافی‌هایشان، به‌حال خودشان رها کن\nتا در نتیجۀ آن ارتباطات شیطانی، دل‌های کسانی که آخرت را باور نمی‌کنند، به همان حرف‌ها متمایل شود و از آن خوششان بیاید و هر بلایی که خواستند، سرِ خودشان بیاورند و...!\nبا اینکه خدا قرآن را گویا و شفاف برایتان فرستاده است، آیا جز او را به داوری انتخاب کنم؟! اهل‌کتاب به‌خوبی می‌دانند که قرآن حساب‌شده و هدف‌دار از طرف خدا فرستاده شده است؛ پس برای لحظه‌ای حتی، شک به دلت راه نده\nپیام خدا، با آمدنِ اسلام و قرآن و بر اساس راستی و عدالت، به مرحلۀ شکوفایی رسیده است و ‌چیزی توانایی تغییردادن پیام‌هایش را ندارد؛ چون اوست شنوای دانا.\nدر احکام ‌و معارف دینی، اگر دنباله‌رو بیشترِ مردمِ روی زمین باشی، تو را از راه خدا به‌در خواهند کرد! زیرا آن‌ها فقط دنباله‌روِ بافته‌های ذهنیِ خودشان هستند و فقط به حدس و گمان تکیه می‌زنند\nالبته خدا بهتر می‌شناسد آن‌هایی را که از راهش به‌در شده‌اند و بهتر می‌داند وضع‌وحال کسانی را که در راه درست‌اند.\nاگر آیه‌های خدا را واقعاً باور دارید، از حیوانات حلال‌گوشتی‌‌بخورید که وقت سربریدن، نام خدا بر آن‌ها برده شده است.\nچه‌تان شده که از حیوانات حلال‌گوشتی نمی‌خورید که وقت سربریدن، نام خدا بر آن‌ها برده شده است؛ درصورتی‌که خدا شفاف گفته که چه چیزهایی را برایتان حرام کرده است؛ مگر اینکه برای حفظ جانتان، به خوردن چیزهای حرام مجبور شوید. خیلی‌ها خودسرانه و بدون آگاهی، با حلال و حرام‌کردن چیزها، مردم ساده‌لوح را گمراه می‌کنند. خدا خوب می‌داند وضع‌وحال آن‌هایی را که از خط‌قرمزهای الهی بگذرند.\nدست از گناهان بکشید؛ خواه ضرر و زشتی‌شان ‌را بدانید، خواه ندانید. کسانى که مرتکب گناه مى‌شوند، به‌‌سزای غوطه‌ورشدنشان در منجلاب بدی‌ها مجازات خواهند شد.\nاز حیوانات حلال‌گوشتی‌‌که وقت سربریدن، نام خدا را بر آ‌ن‌ها نبرده‌اند، نخورید؛ چون این کار انحراف از فرمان خداست. شیطان‌ها، دوستان بی‌دینشان را وسوسه می‌کنند تا دربارۀ خوردن این گوشت‌ها، با شما بگومگو کنند. اگر با آن‌ها هم‌عقیده و هم‌عمل شوید، البته که به همان اندازه بی‌دین هستید\nکسی را در نظر بگیرید که دل‌مرده است و با راهنمایی‌هایمان زنده‌اش می‌کنیم و نوری به دستش می‌دهیم تا بین مردم بتواند راه درست را با آن پیدا کند و برود. آیا او مانند کسی است که گرفتار تاریکی‌های اعتقادی و اخلاقی است و بیرون‌بیا هم نیست؟! کارهای زشتی که بی‌دین‌ها می‌کردند، این‌طور در نظرشان رنگ‌ولعاب داده شد.\nهمچنین، به گناهکارهای سرشناسِ هر شهر و دیاری امکانات و فرصت کافی می‌دهیم؛ ولی دست‌آخر این می‌شود که به گول‌زدن مردم در آن‌شهرها مشغول می‌شوند؛ اما بی‌آنکه بفهمند، دارند خودشان را گول می‌زنند!\nوقتی آیه‌ای خطاب به آن‌ها بیاید، با ریشخند و تکبر می‌گویند: «هرگز ایمان نمی‌آوریم؛ تا آنکه همان مقام و امتیازی را به ما بدهند که به پیامبران الهی داده‌اند!» بگو: «خدا بهتر می‌داند که پیامبری‌اش را به چه کسی بدهد.» آن گناهکارهای سرشناسی که مردم را گول می‌زنند، به‌سزای نقشه‌های شومشان، به همین زودی‌ها در پیشگاه خدا دچار خواری ‌و عذابی سخت می‌شوند.\nهرکه را خدا لایقِ راهنمایی بداند، ظرفیت درونی‌اش را برای پذیرش اسلام بیشتر می‌کند و هرکه را بخواهد از سرِ بی‌لیاقتی‌اش به‌حال خود رها ‌کند، ظرفیت درونی‌اش را برای پذیرش حق آن‌قدر کم می‌کند که انگار می‌خواهد جانش دربیاید! خدا کسانی را که او و آیه‌هایش را باور نمی‌کنند، این‌طور به پلیدی می‌کشاند.\nاین است راه‌وروشِ تغییرناپذیر خدا. به‌یقین، آیه‌ها و نشانه‌هایمان را برای مردمی توضیح می‌دهیم که می‌خواهند به‌خود بیایند.\nبه‌‌پاس کارهای خوبی‌که می‌کردند، برایشان پیش خدا سرای آرامش مهیاست و کس‌وکارشان خداست.\nروز قیامت که خدا همگان را جمع کند، شیطان‌ها را این‌طور سرزنش می‌کند: «خیلی از انسان‌ها را گمراه کردید.» انسان‌هایی که دوست شیطان‌ها بودند، اعتراف می‌کنند: «خدایا، ما به همدیگر فایدۀ دوطرفه رساندیم و گذشت و گذشت، تا به سرانجامی‌رسیدیم که تو برایمان تعیین کرده بودی.» خدا هم حکم می‌کند: «آتش جایگاهتان است که آنجا ماندنی هستید؛ مگر آنکه خدا چیز دیگری بخواهد؛ چون خدا کاردرستِ داناست.»\nبله، سرپرستی بدکارها را به‌دلیل کارهای ناپسندشان، این‌طور به همدیگر وامی‌گذاریم\nدر قیامت، خدا از آن‌ها می‌پرسد: «ای‌جماعت جن ‌و اِنس، مگر پیامبرانی از جنس خودتان پیشتان نیامدند که آیه‌هایم را برایتان بخوانند و دیدار امروزتان را به شما گوشزد کنند؟!» جواب می‌دهند: «به‌ضرر خودمان شهادت می‌دهیم که آمدند و هشدار هم دادند.» بله! زندگی دنیا و زرق‌وبرقش فریبشان داد و حالا به‌ضرر خودشان گواهى می‌دهند که بی‌دین بوده‌اند.\nپیامبران آمده‌اند تا مردم را باخبر کنند. آخر، خدا بنا ندارد شهرهایی را که مردمش از حقایق بی‌خبرند، ظالمانه نابود کند.\nهر آدم و جنّی، متناسب با کارهایش، درجاتی دارد و خدا از کارهایی که می‌کنند، بی‌خبر نیست.\nهمچنین، خدا بی‌نیازِ مهربان است و به شما بد نمی‌کند؛ ولی اگر ببیند نالایقید، شما را از بین می‌بَرد و مردم دیگری به‌جایتان می‌آورَد؛ همان‌طور‌که شما را از نسل مردمان گذشته به‌وجود آورد.\nآنچه به شما وعده داده می‌شود، البته آمدنی است و شما نمی‌توانید حریف خدا شوید.\nبگو: «قوم من! هر کاری از دستتان برمی‌آید، بکنید! من هم به وظیفه‌ام عمل می‌کنم. بالاخره خواهید فهمید چه کسی عاقبت‌به‌خیر می‌شود! معلوم است که بدکارها خوشبخت نمی‌شوند.»\nبت‌پرست‌ها از محصولات کشاورزی و دام‌هایی که خودِ خدا می‌آفریند، مقداری برای خدا کنار می‌گذاشتند و مقداری برای بت‌هایشان! به‌خیال خودشان می‌گفتند: «این سهم خداست. این هم سهم بت‌هایمان!» سهم بت‌هایشان به خدا نمی‌رسید؛ اما سهم خدا به هر بهانه‌ای به بت‌هایشان می‌رسید! چقدر بد تقسیم‌بندی می‌کنند!\nهمچنین، کاهنانِ بتخانه‌ها کشتن فرزندان را در نظر خیلی از بت‌پرست‌ها، رنگ‌ولعاب می‌دادند تا دست‌آخر آن‌ها را به نابودی بکشانند و همان اندک اعتقادشان به دین ابراهیمی را هم هرچه بیشتر با خرافات در هم کنند. اگر خدا می‌خواست، به‌زور جلویشان را می‌گرفت تا این کارها را نکنند؛ ولی فعلاً آن‌ها را با خیال‌بافی‌هایشان به‌حال خودشان رها کن.\nبت‌پرست‌ها به‌خیال خودشان می‌گفتند: «دست‌زدن به این دام‌ها و محصولات کشاورزی ممنوع است و جز کسی که ما بخواهیم، یعنی کاهنانِ بتخانه‌ها، حق استفاده از آن‌ها را ندارد!» چهارپایانی هم داشتند که سوارشدن بر آن‌ها کلاً حرام بود و نیز چهارپایانی که در سفر حج سوارشان نمی‌شدند که نکند روی آن‌ها نام خدا را ببرند! این دروغ‌ها را به خدا می‌بستند. خدا هم سزای این ‌دروغ‌بافی‌هایشان را خواهد داد.\nهمچنین می‌گفتند: «خوردنِ بچه‌های این دام‌ها درصورتی‌که زنده به دنیا بیایند، مخصوص مردان ماست و بر زنانمان حرام است؛ اما اگر مرده به دنیا بیایند، همگی می‌توانند از آن استفاده کنند!» خدا سزای ‌دروغ‌‌بافی‌هایشان را خواهد داد؛ زیرا او کاردرستِ داناست.\nالبته کسانی که از روی حماقت و ندانم‌کاری، بچه‌هایشان را می‌کشند و با دروغ‌بستن به خدا استفاده از برخی چیزهایی را که خدا روزی‌شان کرده، ممنوع می‌کنند، سرمایۀ عمرشان را بر باد می‌دهند. این افراد گمراه شده‌اند و دیگر هم کسی دستشان را نمی‌گیرد.\nاوست کسی که باغ‌هایی پدید آورد که بعضی نیاز به داربست دارند و بعضی نه. نخلستان‌ها و کشتزارهایی هم با محصولات گوناگون و درختان زیتون و انار پدید آورد که بعضی در شکل و رنگ و طعم و بو شبیه هم‌اند و بعضی مختلف. وقتی باغ‌ها و مزارع به‌بار می‌نشیند، از میوه ‌و ‌محصولش استفاده کنید و وقت چیدن، حق نیازمندان را از آن بدهید و زیاده‌روی و ریخت‌و‌پاش نکنید که خدا اسراف‌کارها را دوست ندارد!\nاوست که از ردۀ چهارپایان، حیواناتی باربر و گوشتی آفرید. از این ‌نعمت‌هایی که روزی‌تان کرده‌ایم، استفاده کنید و با حرام‌دانستن آن‌ها، پا جای پای شیطان نگذارید که او دشمن علنیِ شماست!\nمنظور از آن‌چهارپایان چهار جفت حیوان نر و ماده است: یک‌جفت گوسفند و یک‌جفت بز... . از بت‌پرست‌ها بپرس: «خدا نرهای آن‌ها را حرام کرده یا ماده‌ها را یا بچه‌هایی را که در شکم ماده‌هاست؟! اگر راست می‌گویید، جواب سؤالم را با دلیل و مدرک بدهید!»\n... یک جفت شتر و یک جفت گاو هم هست. باز بپرس: «خدا نرهای آن‌ها را حرام کرده یا ماده‌ها را یا بچه‌هایی را که در شکم ماده‌هاست؟! اصلاً وقتی خدا آن‌ها را حرام می‌کرد، حاضر و شاهد بودید؟!» پس چه کسانی بدکارتر از آن‌هایی‌اند که بخواهند با دروغ‌بستن به خدا مردم ساده‌لوح را گمراه کنند؟! خدا این‌طور بدکارها را در اهدافشان موفق نمی‌کند.\nبگو: «در بین آیات و احکامی‌که به من وحی شده، چیزی نمی‌بینم که خوردنش برای مصرف‌کننده‌ها حرام باشد؛ مگر آنکه حیوانِ مرده باشد یا خونی باشد که وقتِ سربریدن حیوان بیرون می‌ریزد یا گوشت خوک باشد که این‌ها همه پلیدند، یا حیوانی باشد که از سرِ نافرمانی، وقت سربریدن نام غیرخدا بر آن برده‌اند. البته کسی که برای حفظ جانش، آن‌هم با بی‌میلی و به‌اندازۀ ضرورت، مجبور به ‌خوردنشان شود، گناهی به گردنش نیست؛ زیرا خدا آمرزندۀ مهربان است.»\nبر یهودی‌ها استفاده از هر حیوانِ غیرسُم‌چاکی را حرام کردیم و پیِه و چربیِ گاو و گوسفند را هم بر آن‌ها حرام کردیم؛ به‌جز چربی‌هایی که بر پشت و پهلوهایشان چسبیده یا مخلوط با استخوان است. این ‌‌ممنوعیت‌ها را به‌سزای سرکشی‌هایشان وضع کردیم. ما در تمام این ‌حرف‌ها راستگوییم.\nپس اگر تو را دروغگو ‌دانستند، بگو: «خدا لطفی سرشار دارد؛ ولی عذاب سختش دربارۀ گناهکارها ردخور ندارد.»\nالبته بت‌پرست‌ها برای توجیه این قانون‌تراشی‌هایشان خواهند گفت: «اگر خدا می‌خواست، ما و پدرانمان بت نمی‌پرستیدیم و چیزی را حرام نمی‌کردیم!» آن قبلی‌ها هم پیامبران را این‌طور دروغگو دانستند تا دست‌آخر طعم تلخ عذابمان را چشیدند. اگر خدا تأییدشان می‌کرد که عذابشان نمی‌کرد! ‌بگو: «دلیل معتبری برای ادعاهایتان دارید که برای ما رو کنید؟! آخر، شما فقط دنباله‌روِ بافته‌های ذهنیِ خودتان هستید و فقط به حدس و گمان تکیه می‌زنید.»\nدر ادامه بگو: «در عوض، خدا دلیل قانع‌کننده‌ای دارد و آن اینکه اگر می‌خواست، همه‌تان را به‌زور هم که شده، به راه درست می‌آورد.»\nهمچنین بگو: «گواهانتان را بیاورید که شهادت بدهند خدا این‌ها را حرام کرده است!» پس اگر به‌دروغ شهادت دادند، تو با آن‌ها هم‌صدا نشو. همچنین، تابع میل این دو گروه نباش: یهودی‌هایی‌که آیه‌های ما را دروغ می‌دانند و بت‌‌پرست‌هایی که آخرت را باور نمی‌کنند و بت‌ها را هم‌رتبۀ خدا می‌دانند!\nبه همه بگو: «بیایید چیزهایی را که خدا  فرمان داده است، برایتان بخوانم: چیزی را به‌جای او نپرستید. به پدر و مادر تا می‌توانید بی‌واسطه خوبی کنید. بچه‌هایتان را از سرِ فقر و نداری نکشید؛ چون روزیِ شما و آن‌ها را ما می‌دهیم. دوروبَرِ کارهای زشت نگردید، ‌چه آشکار باشد و چه مخفی. آدمِ بی‌گناهی را که خدا جانش را محترم می‌داند، نکشید؛ مگر اینکه شرعاً حقّش باشد. خدا به شما این‌طور سفارش کرده است تا عقلتان را به‌کار بیندازید.\nهمچنین، به اموال یتیم دست نزنید، مگر برای حفظ و افزایش آن، تا اینکه او به رشد کافی برسد. پیمانه و ترازویتان را درست ‌و ‌دقیق کنید. عمل به این سفارش‌ها سخت نیست؛ چون هرکس را فقط به‌اندازۀ توانش مسئول می‌دانیم. وقتی نظر خود را می‌گویید، انصاف را رعایت کنید؛ هرچند دربارۀ نزدیکانتان باشد. دست‌آخر اینکه به‌دین‌داری‌تان پایبند باشید. خدا به شما این‌طور سفارش کرده است تا به‌خودتان بیایید.\nاین است راه درست من. پس، از این راه بروید، نه از راه‌های انحرافی که از راه خدا دورتان می‌کند. خدا به شما این‌طور سفارش کرده است تا مراقب رفتارتان شوید.»\nاین ده فرمان را به پیامبران گذشته هم رساندیم. بعد، به موسی تورات را دادیم تا نعمت‌هایمان را برای عمل‌کنندگان به این توصیه‌ها کامل کنیم و توضیح بیشتری دربارۀ تمام مسائل لازم بدهیم و تا مایۀ راهنمایی و رحمت برایشان باشد. باشد که دیدارِ خدا را باور کنند.\nاین قرآن کتابی است پُرخیر و برکت که آن را فرستادیم؛ پس به آن عمل کنید و راه مخالفت با آن را در پیش نگیرید تا لطف خدا شامل حالتان شود.\nبله، قرآن را فرستادیم تا بهانه نیاورید: «کتاب آسمانی فقط برای یهودی‌ها و مسیحی‌ها فرستاده شده بود و ما واقعاً از محتوای کتاب‌هایشان بی‌خبر بودیم!»\nیا نگویید: «اگر برایمان کتاب آسمانی فرستاده بودند، هدایت‌یافته‌تر از آن‌ها بودیم!» خب، این‌هم قرآن! پر از دلیل‌های روشن و راهنمایی و رحمت است و از طرف خدا برایتان آمده. با‌ وجود این، چه کسانی بدکارتر از آن‌هایی‌اند که آیه‌های خدا را دروغ بدانند و از کنارش به‌راحتی رد شوند؟! کسانی را که به همین راحتی از کنار آیه‌‌هایمان رد می‌شوند، برای همین بی‌اعتنایی‌شان، گرفتارِ عذابی سخت خواهیم کرد.\nآن‌ها نکند فقط منتظر همین‌اند که فرشتگان عذاب سراغشان بیایند؟! یا خودِ خدا در قیامت؟! یا بعضی از نشانه‌های عذابش؟! روزی که بعضی از نشانه‌های عذابش بیاید، دیگر سودی ندارد ایمان‌آوردنِ کسی که قبلاً ایمان نیاورده یا ایمان‌داشتنِ کسی که در مدت ایمانش کار خیری نکرده است. به‌هرحال، بگو: «منتظر بمانید که ما هم منتظر می‌مانیم!»\nعده‌ای که با دینشان برخوردِ گزینشی می‌کنند و به گروه‌های مختلف تقسیم می‌شوند، دیگر کاری به کارشان نداشته باش! حسابشان با خداست. آن‌وقت از کارهایی که می‌کردند، باخبرشان می‌کند.\nآنانی که کار خوب به قیامت بیاورند، ده برابرش نصیبشان می‌شود و آن‌هایی که کار بد به قیامت بیاورند، فقط به همان اندازه مجازات می‌بینند. به‌هرحال، به هیچ‌یک از این دو دسته ستم نمی‌شود.\nبگو: «خدا مرا به راه درست زندگی برده است: دینی مستحکم، همان دین ابراهیمِ میانه‌رو. بله، او هرگز بت‌پرست نبود.»\nبگو: «نماز و عبادت‌هایم و زندگی ‌و مرگم، همه، برای خدا‌ست که صاحب‌اختیار جهانیان است؛\nدرحالی‌که هیچ‌گونه شریکی ندارد. به من دستور داده شده که این‌طور باشم. بله، من سرآمدِ مسلمانانم.»\nبالاخره بگو: «با آنکه خدا صاحب‌اختیار همه چیز است، ‌دنبال خدایی غیر از او باشم؟! هر‌که کاری بکند، فقط به‌عهدۀ خودش است و کسی بار گناه کسی را به‌دوش نمی‌کشد. دست‌آخر، به‌سوی خداست برگشتنتان. بعد باخبرتان می‌کند از هر چیزی که سرش اختلاف داشته‌اید.»\nاوست که شما را جانشین نسل‌های گذشته در زمین کرده است و با استعدادهای مختلف، بر همدیگر برتری‌تان داده تا با چیزهایی امتحانتان کند که در اختیارتان گذاشته است. خدا افراد سرکش را به‌سرعت مجازات می‌کند و در برخورد با خطاکارها آمرزندۀ مهربان است.\nالف، لام، میم، صاد.\nقرآن کتاب بزرگی است که به‌سوی تو فرستاده شده است تا با آن، به عموم مردم هشدار بدهی و مؤمنان را به‌خود بیاوری؛ پس دلواپس تبلیغش نباش.\nدنباله‌روِ قرآنی باشید که از طرف خدا به‌سویتان فرستاده شده است و به‌جای او دنبال ارباب‌های دیگر راه نیفتید. حیف که کمتر به‌خود می‌آیید!\nچه شهرهای زیادی را نابود کردیم؛ این‌طور که در حالِ خواب شبانه یا وقت استراحت روزانه، عذابمان سراغشان آمد.\nوقتی عذابمان سراغشان آمد، حرفی برای گفتن نداشتند، جز آنکه اعتراف کنند: «واقعاً که ما بد کردیم.»\nدر آخرت، مردمی را‌که پیامبران به‌سویشان فرستاده شدند، حتماً بازخواست می‌کنیم و از خودِ پیامبران هم دربارۀ مردم حتماً می‌پرسیم.\nبعد، با آگاهی کامل، گزارش یک‌عمر زندگی‌شان را حتماً به خودشان می‌دهیم؛ چون در هیچ صحنه‌ای غایب نبوده‌ایم!\nتنها وسیلۀ سنجش کارها، در آن ‌روز، حق است: آنانی که کارهایشان باارزش و نزدیک به حق است، خوشبخت‌اند\nو آن‌هایی که کارهایشان بی‌ارزش و دور از حق است، سرمایۀ عمرشان را با نپذیرفتن آیه‌ها و نشانه‌های ما از کف داده‌اند.\nدر زمین به شما سکونت و اختیارعمل دادیم و در آن ‌وسایل زندگی در اختیارتان گذاشتیم. حیف که کمتر شکر می‌کنید!\nخمیرمایه‌تان را از گِل آفریدیم. بعد، به شما شکل‌وشمایل دادیم. آن‌وقت به فرشتگان فرمان دادیم: «در برابر آدم سجده کنید.» همه سجده کردند، ‌جز ابلیس که تن به سجده نداد!\nفرمود: «وقتی دستورِ سجده دادم، چه چیز باعث شد که سجده نکنی؟!» جواب داد: «من از او بهترم: مرا از آتش آفریده‌ای و او را از گِل!»\nفرمود: «از این مرتبه پایین برو. در حدّ تو نیست که در این ‌مقام تکبر کنی! برو بیرون! تو دیگر خوار و بی‌عزتی.»\nگفت: «تا روزی که مردم دوباره زنده می‌شوند، مهلتم بده.»\nفرمود: «به تو مهلت می‌دهم.»\nگفت: «حالا که از راه به‌درم کردی، در راه درست تو در کمینشان می‌نشینم.\nآن‌وقت، از جلو و عقب و چپ و راست به سروقتشان می‌آیم! خواهی دید که بیشترشان شکرگزار نیستند.»\nخدا اعلام کرد: «از این ‌موقعیت، اخراجی! آن‌هم با خفت‌وخواری! شک نکن که جهنم را پر می‌کنم از تو و همۀ آن‌هایی که دنبالت راه می‌افتند.\nو تو ای ‌آدم، با همسرت در این ‌باغ ساکن شوید و از هر جا و هر چیزش که دوست دارید، استفاده کنید؛ ولی نزدیک این ‌درخت نشوید و از آن نخورید؛ وگرنه بد خواهید دید!»\nشیطان برای اینکه اندام جنسی‌شان را که برایشان پوشیده مانده بود، نشانشان دهد، فوراً با تظاهر به دلسوزی وسوسه‌شان کرد و گفت: «خدا شما را فقط به این انگیزه از این درخت نهی کرد که مبادا با خوردن میوه‌هایش فرشته شوید یا در این ‌باغ ماندنی شوید!»\nجلویشان هم سفت‌و‌سخت قسم خورد که: «من خیرخواه شمایم!»\nبالاخره، آن‌ها را با فریب، از مقامشان پایین کشید: همین‌که از میوۀ آن ‌درخت چشیدند، اندام جنسی‌شان آشکار شد و شروع کردند به ‌چسباندن برگ درختان باغ به‌خودشان! خدا خطابشان کرد: «مگر از نزدیک‌‌شدن به آن درخت نهیِتان نکردم و نگفتم که شیطان دشمن علنیِ شماست؟!»\nآدم و حوّا دست‌به‌دعا گفتند: «خدایا، ما به خودمان بد کردیم. اگر ما را نیامرزی و به ما رحم نکنی، حتماً سرمایۀ عمرمان را می‌بازیم.»\nخدا به آدم و حوّا و شیطان دستور داد: «همگی از این مرتبه پایین بروید؛ درحالی‌که دشمن همدیگر می‌شوید و تا مدتی هم روی زمین زندگی‌می‌کنید و از نعمت‌های دنیا بهره‌مند می‌شوید.»\nو دربارۀ نسلی که از آدم خواهد آمد، فرمود: «روی زمین به دنیا می‌آیید و همان جا می‌میرید و روز قیامت از آن خارج می‌شوید.»\nفرزندان آدم! به شما لباس دادیم تا اندام جنسی‌تان را بپوشاند و مایۀ زینتتان باشد؛ البته مراقبت از رفتار، بله این مراقبت، لباس بهتری است. همین لباس از نشانه‌های لطف خداست تا مردم به‌خودشان بیایند.\nآی آدم‌ها، مبادا شیطان گولتان بزند؛ همان‌طورکه پدر و مادرتان را گول زد و از آن باغ بیرونشان کرد، آن‌هم با وضعیتی که لباسشان را از تنشان درآورد تا اندام جنسی‌شان را نشانشان بدهد! نکته اینجاست که شیطان و دار‌و‌دسته‌اش از جایی شما را می‌بینند که شما آن‌ها را نمی‌بینید! البته شیطان‌ها را سرپرستِ فقط کسانی می‌کنیم که ایمان نمی‌آورند.\nوقتی این افراد کار زشتی می‌کنند، می‌گویند: «دیدیم پدرانمان دنبال آن‌اند. اصلاً خدا به این کارها فرمانمان داده!» هشدارشان بده: «خدا هرگز به کار زشت فرمان نمی‌دهد. چرا از روی نادانی، چیزی به خدا نسبت می‌دهید؟!»\nبگو: «خدا به رعایت عدالت و اعتدال دستور داده است و به اینکه در هر نمازی، با تمام وجودتان، به خدا توجه کنید و از ته دل صدایش بزنید.» هما‌‌ن‌طورکه اول‌بار آفریدتان، دوباره می‌شوید؛\nدر حالی که خدا طبق لیاقت افراد، عده‌ای را به‌مقصد رسانده است و عده‌ای هم به‌حال خودشان رها شده‌اند؛ زیرا زیر چتر دوستیِ شیطان‌ها رفته بودند، نه خدا. تازه خیال هم می‌کردند در راه درست‌اند!\n‌فرزندان آدم! آراستگی ظاهری ‌و باطنی‌تان را در هر نماز رعایت کنید. در زندگی بخورید و بنوشید؛ ولی ریخت‌و‌پاش نکنید که خدا اسراف‌کارها را دوست ندارد!\nبپرس: «استفاده از زیورها و خوراکی‌های پاک‌وپاکیزه‌ای را که خدا برای بندگانش آفریده، چه کسی ممنوع کرده است؟!» و بگو: «این نعمت‌ها، در زندگی این دنیا، برای مؤمنان است و دیگران هم استفاده‌ می‌کنند؛ اما روز قیامت تمامِ نعمت‌ها دربست برای مؤمنان است!» برای مردم خوش‌فهم، آیه‌های خود را این‌طور توضیح می‌دهیم.\nبگو: «خدا این‌ها را یقیناً ممنوع کرده است: هر کار زشتی چه آشکار باشد چه مخفی، هرگونه سهل‌انگاری و سرکشیِ به‌ناحق، اینکه چیزی را شریک خدا بدانید که خدا دلیلی بر درستی‌اش نفرستاده و اینکه حرف‌هایی به خدا نسبت دهید از روی نادانی.\nهر ملتی برای مدتی در دنیا زندگی می‌کند: وقتی دورانشان رو به آخر باشد، هرگز نمی‌توانند حتی برای لحظه‌ای هم آن ‌را عقب و جلو بیندازند.\n‌فرزندان آدم! وقتی پیامبرانی از بینِ خودتان به‌سویتان آمدند تا آیه‌هایم را برایتان بخوانند، از آنان پیروی کنید. آنانی که مراقب رفتارشان باشند و خرابکاری‌های خودشان را اصلاح کنند، نه ترسی بر آنان غلبه می‌کند و نه غصه می‌خورند؛\nولی کسانی که آیه‌هایمان را دروغ بدانند و در برابرش شاخ‌وشانه بکشند، جهنمی‌اند و آنجا ماندنی!»\nبنابراین، چه کسانی بدکارتر از آن‌هایی‌اند که به خدا نسبت دروغ می‌دهند یا آیه‌هایش را دروغ می‌دانند؟! این جماعت از نعمت‌های دنیا به‌مقداری نصیبشان می‌شود که برایشان معیّن است. پس وقتی مأمورانِ ما سروقتشان می‌آیند، در لحظات گرفتن جانشان می‌پرسند: «حالا کجایند آن بت‌هایی که به‌جای خدا می‌پرستیدید؟!» جواب می‌دهند: «از جلوی چشممان گم‌وگور شدند!» بله، آن‌ها به‌ضرر خودشان اعتراف می‌کنند که بی‌دین بوده‌اند!\nدر آن ‌لحظه، خدا دستور می‌دهد: «به گروه‌هایی از جنّیان و آدمیانِ‌قبل از خودتان ملحق شوید.» هر بار گروهی داخل آتش می‌شود، گروه دیگر را لعنت می‌کند! وقتی همگی در آنجا جمع شوند، پیروان دربارۀ پیشوایانشان می‌گویند: «خدایا، این‌ها بودند که گمراهمان کردند. پس آتش عذابشان را دوچندان کن.» می‌فرماید: «هر کدامتان دوچندان عذاب می‌شوید؛ ولی دلیلش را نمی‌دانید!»\nحال، پیشوایان به پیروانشان می‌گویند: «خون شما که رنگین‌تر از ما نیست تا عذابتان کمتر از ما باشد!» بله، بچشید عذاب را در نتیجۀ کارهای زشتی‌که می‌کردید!\nدر حقیقت، کسانی که آیه‌های ما را دروغ بدانند و در برابرش شاخ‌وشانه بکشند، درهای آسمان به رویشان باز نمی‌شود و اگر پشت گوششان را دیدند، بهشت را هم خواهند دید! گناهکارها را این‌طور به‌سزای اعمالشان می‌رسانیم.\nزیرانداز و رواندازشان آتش جهنم است! بدکارها را این‌طور به‌سزای اعمالشان می‌رسانیم.\nاما کسانی که ایمان آورده و کارهای خوب کرده‌اند، بهشتی‌اند و آنجا ماندنی. البته هرکس را فقط به‌اندازۀ توانش مسئول می‌دانیم.\nدر آنجا، هرگونه کینه ‌و‌کدورتی را از دل‌هایشان می‌زداییم. از زیر پایشان جوی‌ها روان است. می‌گویند: «خدا را شکر که ما را به این نعمت‌ها رساند. اگر خدا دستمان را نمی‌گرفت، محال بود به این نعمت‌ها برسیم. وعده‌های فرستاده‌های خدا واقعاً درست از آب درآمد.» بالاخره، ندایی گوششان را نوازش می‌دهد: «این است آن بهشتی که عوض کارهایتان، برایتان به‌‌‌یادگار مانده است!»\nبهشتیان جهنمیان را صدا می‌‌زنند و می‌پرسند: «ما رسیدیم به آنچه خدا به ما وعده داده بود. شما هم رسیدید به آنچه خدا به شما وعده داده بود؟!» صدای «بله»‌شان بلند می‌شود. اینجاست که فریادزننده‌ای با صدای بلند در بین دو گروه اعلام می‌کند: «لعنت خدا بر بدکارها!»\nهمان‌هایی‌که مانع بندگی خدا می‌شوند و راه مستقیم خدا را کج نشان می‌‌دهند و آخرت را باور ندارند.\nبین بهشتیان و جهنمیان دیواری است که بر بلندی‌هایش مردان و زنان بزرگی هستند که همه را از حال و روزشان می‌شناسند. آنان به بهشتیانی که هنوز واردش نشده‌اند، ولی دل توی دلشان نیست که زودتر وارد شوند، مژده می‌دهند: «نگران نباشید. به‌سلامت داخل بهشت می‌شوید.»\nوقتی چشم بهشتیانِ منتظر به جهنمی‌ها می‌افتد، می‌گویند: «خدایا، ما را همنشین این بدکارها نکن!»\nبعد، آن انسان‌های بزرگ که جهنمیان را از حال و روزشان به‌خوبی می‌شناسند، صدایشان می‌زنند و سرزنش می‌کنند: «دیدید ثروت‌اندوزی و شاخ‌وشانه‌کشیدن‌های همیشگی‌تان، دردی از شما دوا نکرد؟!\nاین بهشتی‌های منتظر آیا همان‌هایی نیستند که قسم می‌خوردید لطف خدا هرگز شامل حالشان نمی‌شود؟!» و بعد، رو به بهشتی‌ها: «پا به بهشت بگذارید که دیگر نه ترسی بر شما غلبه می‌کند و نه غصه می‌خورید.»\nجهنمی‌ها بهشتیان را با التماس صدا می‌زنند: «از آب یا نعمت‌هایی که خدا روزی‌تان کرده است، کمی هم به ما بدهید!» جواب می‌شنوند: «خدا این نعمت‌ها را بر بی‌دین‌ها ممنوع کرده!»\nهمان‌هایی که بازی و سرگرمی را دین و هدف خود قرار داده بودند و زندگی دنیا و زرق‌وبرقش گولشان زده بود. امروز فراموششان می‌کنیم؛ همان‌طورکه آن‌ها دیدار امروزشان را به بادِ فراموشی سپرده بودند و آیه‌های ما را انکار می‌کردند.\nبله، برایشان کتابی آوردیم و با آگاهی کامل توضیحش دادیم تا مایۀ راهنمایی همه باشد و لطفی برای مؤمنان.\nانکارکننده‌ها نکند فقط منتظر وعده و وعیدِ قرآن‌اند؟! روزی که وعده و وعیدش فرا برسد، کسانی که قبلاً آن را به بادِ فراموشی سپرده بودند، با افسوس می‌گویند: «وعده‌های فرستاده‌های خدا واقعاً درست از آب درآمد. حالا، شفاعت‌کننده‌هایی پیدا می‌شوند تا برایمان پادرمیانی کنند؟ یا ممکن است که به دنیا برِمان گردانند و کارهای گذشته‌مان را جبران کنیم؟» نه! چون‌که سرمایۀ عمرشان را از کف داده‌اند و بت‌های ساختگی‌شان هم از جلوی چشم آن‌ها غیبشان زده است!\nدر واقع، صاحب‌اختیارتان ‌خدایی ‌است‌که آسمان‌ها و زمین را و آنچه میانشان است، در طول شش ‌مرحله آفرید. آن‌وقت، بر مقام فرمانرواییِ جهان تکیه زد. او شب و روز را در طول سال کم‌کم بلند ‌و‌کوتاه می‌کند. خدا به دستورش، خورشید و ماه و ستارگان را در خدمتتان آفریده است. بدانید آفرینش و ادارۀ عالم، همه، دست اوست. چه پربرکت است خدایی که صاحب جهانیان است!\nخدا را نالان و نهان صدا بزنید، ولی زیاده‌روی نکنید؛ زیرا او اهل زیاده‌روی را دوست ندارد.\nبعد از برقراری امنیت و آرامش، در جامعه هرج‌ومرج راه نیندازید و خدا را با بیم و امید صدا بزنید تا درستکار شوید؛ چون سایۀ لطف خدا بر سرِ‌درستکاران گسترده است.\nاو خدایی است‌که بادها را می‌فرستد تا مژده‌رسان بارانِ رحمتش باشند. پس وقتی ابرهای بارور را حمل کنند، به‌طرف سرزمین‌های مرده سوقشان می‌دهیم و آن‌وقت از آن‌ها برف ‌و ‌باران می‌فرستیم تا به‌برکتش انواع ‌محصولات کشاورزی را پرورش دهیم: مردگان را هم همین‌طور از قبرها بیرون می‌آوریم! این ‌مثال‌ها را می‌آوریم تا به‌خودتان بیایید!\nزمینِ حاصلخیز، با اجازۀ خدا، گل‌وگیاهش می‌رویَد؛ ولی از زمینِ شوره‌زار و نامرغوب، جز مشتی گیاه بی‌فایده، چیز دیگری نمی‌رویَد. از دل پاک و ناپاک هم همین‌طور! بله، آیه‌هایمان را این‌طور به‌صورت‌های گوناگون برای شکرگزاران بیان می‌کنیم.\nنوح را برای راهنمایی قومش فرستادیم. به آن‌ها گفت: «مردم! فقط خدا را بپرستید که معبودی جز او ندارید. من می‌ترسم گرفتار عذابِ روزی هولناک شوید!»\nدر جواب دعوتش، خواصِ جامعه گفتند: «از نظر ما، واقعاً که غرق گمراهی هستی.»\nنوح گفت: «‌مردم! در وجود من هیچ انحرافی نیست؛ بلکه فرستاده‌ای هستم از طرف صاحب‌اختیار جهانیان\nکه پیام‌هایش را با جدّیت به شما می‌رسانم و خیرخواهتان هستم و چیزهایی می‌دانم که شما نمی‌دانید.\nنکند تعجب کرده‌اید که تذکرهای خدا به زبان آدمی مثل خودتان برایتان بازگو می‌شود؟ آن‌هم برای اینکه دربارۀ کارهایتان به شما هشدار دهد و هم مراقب رفتارتان باشید و هم لطف خدا شامل حالتان شود.»\nدست‌آخر به دروغگویی متهمش کردند. ما هم او و کسانی را نجات دادیم که در آن کشتی عظیم همراهش بودند و کسانی را غرق کردیم که آیه‌هایمان را دروغ دانستند؛ چون مردمی بی‌بصیرت بودند.\nبرای هدایتِ قوم عاد هم همشهری‌شان هود را فرستادیم. او هم گفت: «مردم! فقط خدا را بپرستید که ‌معبودی جز او ندارید. پس چرا مراقب رفتارتان نیستید؟!»\nخواصِ بی‌دینِ جامعه در جواب دعوتش گفتند: «از نظر ما، واقعاً که غرق حماقت و نادانی هستی و یقین داریم که تو دروغگویی.»\nهود با ادب و آرامش گفت: «مردم! من دچار هیچ‌گونه حماقتی نیستم؛ بلکه فرستاده‌ای هستم از طرف صاحب‌اختیار جهانیان\nکه پیام‌هایش را با جدّیت به شما می‌رسانم و برایتان خیرخواهی قابل‌اعتمادم.\nنکند تعجب کرده‌اید که تذکرهای خدا به زبان آدمی مثل خودتان برایتان بازگو می‌شود؟ آن‌هم برای اینکه دربارۀ کارهایتان به شما هشدار دهد. یادتان باشد که بعد از هلاکتِ قوم نوح، خدا شما را جانشین آن‌ها کرد و به شما بدن‌هایی تنومند و نیرومند داد! پس به‌یاد نعمت‌های خدا باشید تا خوشبخت شوید.»\nقوم هود با گستاخی گفتند: «آیا سراغمان آمده‌ای که فقط خدا را بندگی کنیم و بت‌هایی را که پدرانمان می‌پرستیدند، رها کنیم؟! اگر راست می‌گویی، آن‌عذابی که ما را از آن می‌ترسانی، به سرمان بیاور!»\nاینجا بود که هود آخرین حرفش را زد: «دیگر قهروغضبِ خدا بر شما حتمی شد! آیا با من بر سرِ بت‌های بی‌جانی جاروجنجال می‌کنید که شما و پدرانتان به‌دروغ نام خدایان رویشان گذاشته‌اید و خدا هم دلیلی بر درستیِ حرفتان نفرستاده است؟! از این به‌بعد، منتظر عذاب باشید. من هم در کنارتان منتظر می‌مانم!»\nدست‌آخر، هود و همراهانش را از سرِ لطفمان نجات دادیم و ریشۀ کسانی را کندیم که آیه‌هایمان را دروغ می‌‌دانستند و آن‌ها را باور نکردند!\nبرای هدایت قوم ثمود همشهری‌شان صالح را فرستادیم. او هم گفت: «‌مردم! فقط خدا را بپرستید که معبودی جز او ندارید. الان، برایتان از طرف خدا معجزه‌ای آمده است: این ‌ماده‌شتر  که معجزۀ خداست، نشانۀ راستگویی من است. رهایش کنید تا در زمین خدا بچرد. آزاری به او نرسانید تا مبادا عذابی زجرآور دامن‌گیرتان شود!\nیادتان بماند که خدا بعد از هلاکت قوم عاد، شما را جانشین آن‌ها کرد و در سرزمینی مناسب جایتان داد که حالا در دشت‌هایش ساختمان‌های بلند‌و ‌باشکوه می‌سازید و در کوه‌هایش خانه‌می‌تراشید. پس به‌یاد نعمت‌های خدا باشید و با خیره‌سری، در جامعه خرابکاری نکنید.»\nولی خواصِ متکبر جامعه به مستضعفانی که ایمان آورده بودند، گفتند: «شما مطمئنید که صالح واقعاً از طرف خدا فرستاده شده؟!» آن مستضعفان گفتند: «البته که ما به چیزهایی که صالح مأمورِ رساندن آن است، ایمان داریم.»\nاما آن‌خواصِ مغرور در ادامه گفتند: «ولی ما عقایدی را که شما باور کرده‌اید، اصلاً قبول نداریم.»\nبالاخره، شتر صالح را کشتند و متکبرانه از فرمان خدا سرپیچی کردند و گفتند: «صالح، اگر تو واقعاً جزوِ پیامبرانی، آن‌عذابی که ما را از آن می‌ترسانی، به سرمان بیاور!»\nسرانجام، زلزلۀ ویرانگری در برِشان گرفت و آن‌وقت زیر آوارِ خانه‌هایشان به‌زانو درآمدند.\nدر نهایت، صالح ترکشان کرد. وقت عزیمت، رو به اجسادشان گفت: «پیام‌خدا را کامل به شما رساندم و به‌اندازۀ کافی خیرخواهتان بودم؛ ولی روی خوش به خیرخواهی مثل من نشان ندادید!»\nلوط هم همین‌طور: او را برای راهنمایی قومش فرستادیم. به آن‌ها هشدار داد: «آیا مرتکب عمل زشتی مثل همجنس‌بازی می‌شوید که تابه‌‌حال ‌کسی از مردم دنیا انجامش نداده است؟!\nشما، برای ارضای شهوت، به‌جای زن‌ها سراغ مردها می‌روید!  اصلاً شما جماعتی شهوت‌ران هستید!»\nقومش جوابی برای گفتن نداشتند؛ برای همین یک‌صدا شدند: «لوط و خانواده‌اش را از شهرتان بیرون کنید؛ چون‌که آن‌ها جماعتی خشکه‌مقدس‌اند!»\nپس لوط و خانواده‌اش را نجات دادیم و از شهر بیرون بردیم؛ جز زنش ‌را که با جامانده‌ها گرفتار عذاب شد!\nبقیۀ مردم شهر را هم با گِل‌هایی سفت، سنگ‌باران کردیم. پس ببین آخرعاقبتِ گناهکارها چه شد!\nبرای راهنمایی مردم شهرِ مَدیَن هم همشهری‌شان شُعیب را فرستادیم. او هم گفت: «‌مردم! فقط خدا را بپرستید که ‌معبودی جز او ندارید. در ضمن، برایتان از طرف خدا، معجزه‌ای بر پیامبری من آمده است؛ پس پیمانه و ترازویتان را درست ‌و ‌دقیق کنید و از حق مردم چیزی کم نگذارید و بعد از برقراری امنیت و آرامش، در جامعه هرج‌ومرج راه نیندازید. عمل به این ‌دستورها به‌نفعتان است، اگر باور داشته باشید!\nسرِ راه مؤمنان ننشینید که با زور و تهدید، مانعشان از بندگی خدا شوید و با فتنه‌گری و شبهه‌پراکنی، راه مستقیمِ خدا را کج نشان دهید. به‌یاد آورید که ضعیف و کم‌جمعیت بودید؛ آن‌وقت، خدا قوی و پُرجمعیتتان کرد. خوب بررسی کنید و ببینید آخرعاقبتِ خرابکاران چه شد\nاگر گروهی از شما چیزهایی را که من به آوردنش مأمور شده‌ام، باور کرده‌اند و گروهی باور نکرده‌اند، پس صبر کنید و با همدیگر مسالمت‌آمیز زندگی کنید تا خدا بینمان داوری کند که او بهترینِ داورهاست.»\nولی خواصِ جامعه که برای او شاخ‌وشانه می‌کشیدند، گفتند: «شُعیب، یا تو و مؤمنانِ همراهت را از شهرمان بیرون می‌کنیم یا اینکه باید به آیینِ ما برگردید.»گفت: «حتی اگر از آیینتان بدمان بیاید؟!\nاگر بعد از آنکه خدا از آیینتان نجاتمان داد، باز به آن برگردیم، به خدا نسبتِ دروغ داده‌ایم. نه، اِن‌شاءالله دیگر بنا نداریم که به آیینتان برگردیم. خدای صاحب‌اختیارمان به همه‌چیز احاطۀ علمی‌دارد و او از آیندۀ ما باخبرتر است. البته که توکل ما فقط به خداست. خدایا، درگیریِ ما و همشهری‌هایمان را آن‌طورکه باید، حل‌وفصل کن که تو بهترینِ داورهایی.»\nخواصِ بی‌دینِ جامعه به مردم گفتند: «اگر دنبال شُعیب راه بیفتید، همه چیزتان را بر باد می‌دهید.»\nپس، زلزلۀ ویرانگری در برِشان گرفت و در نتیجه، زیر آوارِ خانه‌هایشان به‌زانو درآمدند.\nکسانی که شُعیب را به دروغگویی متهم کردند، چنان نابود شدند که انگار در آنجا زندگی نکرده بودند! بله، کسانی که شُعیب را به دروغگویی متهم کردند، سرمایۀ عمرشان را باختند.\nبعد، شُعیب ترکشان کرد. وقت عزیمت، رو به اجسادشان گفت: «پیام‌‌های خدا را کامل به شما رساندم و به‌اندازۀ کافی خیرخواهتان بودم؛ پس دیگر چرا باید برای نابودی شما جماعت بی‌دین افسوس بخورم!»\nبه هر ‌شهری پیامبری فرستادیم، بی‌استثنا، به او نسبت دروغ دادند و در نتیجه، مردمش را گرفتار رنج ‌و ‌سختی کردیم تا به‌خود بیایند و به درگاه ما گریه‌زاری کنند!\nوقتی دیدیم بیدار نشدند، ورق را برگرداندیم و به‌جای سختی، اسباب راحتی فراهم کردیم؛ تا جایی که غرق نعمت شدند و با عادی‌دانستنِ مسئله گفتند: «اجدادمان هم از این سختی‌ها و راحتی‌ها دیده بودند.» کارشان که به اینجا رسید، در اوج ‌بی‌خبری، یک‌دفعه گرفتار عذابشان کردیم !\nاگر مردم شهرها ایمان بیاورند و مراقب رفتارشان باشند، درهای نازونعمت را از آسمان و زمین به رویشان می‌گشاییم؛ ولی متأسفانه آیه‌ها و نشانه‌هایمان را دروغ می‌دانند. ما هم به‌سزای کارهای زشتشان، گرفتار عذابشان می‌کنیم.\nمگر مردم شهرها مطمئن‌اند از اینکه عذابمان شبانه و وقتی در خواب غفلت‌اند، سراغشان نمی‌آید؟!\nمگر مردم شهرها مطمئن‌اند از اینکه عذابمان در روز روشن و وقتی سرگرم کارهای بیهوده‌اند، سراغشان نمی‌آید؟!\nدر کل، مگر خودشان را از غافلگیری خدا در امان می‌دانند؟! البته فقط جماعتِ واقعاً ورشکسته، خودشان را از غافلگیری خدا در امان می‌دانند!\nبرای کسانی که زمین را بعد از نابودی مردمِ دورۀ قبلشان به‌ارث می‌برند، آیا اثبات نشده که اگر بخواهیم، به‌کیفر گناهانشان تنبیهشان می‌کنیم و بر دل‌هایشان مُهر بدبختی می‌زنیم تا دیگر توفیق شنیدن حقیقت را نداشته‌باشند؟!\nبله، این‌ها شهرهایی است که بخش‌های مهم سرگذشتشان را برایت تعریف می‌کنیم. پیامبرانشان جدّاً معجزه‌های بزرگی برایشان آوردند؛ اما آن‌ها از سرِ لج‌بازی بنا نداشتند حقایقی را باور کنند که از قبل دروغ دانسته بودند! بله، بر دل‌های بی‌دین‌ها خدا این‌طور مُهر بدبختی می‌زند!\nدر بیشترشان هیچ‌گونه تعهدی ندیدیم و واقعاً دیدیم که بیشترشان حسابی منحرف‌اند.\nبعد از این ‌پیامبرانی که داستانشان گذشت، موسی را با معجزه‌هایمان برای راهنمایی فرعون ‌و نزدیکانش فرستادیم؛ اما آن معجزه‌ها را نپذیرفتند. ببین ‌آخرعاقبتِ خرابکارها چه شد\nموسی گفت: «‌فرعون! من پیامبری هستم از طرف صاحب‌اختیار جهانیان.\nسزاوار است که از زبان خدا جز حرف حق نگویم. البته معجزه‌های بزرگی هم از طرفش برایتان آورده‌ام؛ بنابراین، دست از سرِ بنی‌اسرائیل بردار و بگذار با من بیایند.»\nفرعون گفت: «اگر راست می‌گویی و معجزه‌ای آورده‌ای، خب نشانمان بده!»\nپس موسی چوب‌دستی‌اش را انداخت: یک‌دفعه اژدهایی واقعی شد!\nدستش را هم از زیر بغلش بیرون آورد: یک‌دفعه جلوی چشم حضّار درخشان شد!\nبعضی نزدیکان فرعون گفتند: «این ‌مرد واقعاً جادوگر کاربلدی است!\nنقشه‌اش این است که از کشورتان بیرونتان کند. نظرتان چیست؟»\nمشاوران فرعون گفتند: «موسی و برادرش هارون را چند روزی دست‌به‌سر کن و مأمورانی را به تمام شهرها بفرست\nتا همۀ جادوگران کاربلدِ مصر را پیشت بیاورند.»\nجادوگرها به حضور فرعون رسیدند. اولِ کار پرسیدند: «اگر ما پیروز بشویم، پاداش خوبی برایمان در نظر گرفته شده؟»\nجواب داد: «بله. به‌علاوه، شما حتماً از نزدیکان دربار می‌شوید.»\nدر آغاز، جادوگرها پرسیدند: «موسی، تو چوب‌دستی‌ات را می‌اندازی یا اول ما وسایلمان را بیندازیم؟»\nجواب داد: «اول شما بیندازید.» همین‌که وسایل جادوگری‌شان را انداختند، مردم را سِحر کردند و حسابی آن‌ها را ترساندند و جادوی مهیبی به‌نمایش گذاشتند!\nبه ‌موسی وحی کردیم: «تو هم چوب‌دستی‌ات را بینداز.» ناگهان، چشم‌بندیِ آن‌ها را در یک چشم‌به‌هم‌زدن خنثی کرد.\nپس حقیقت آفتابی شد و تمام تلاش جادوگرها نقش‌برآب!\nاینجا بود که فرعونیان بدجور شکست خوردند و سرافکنده شدند.\nجادوگرها، بی‌اختیار، به سجده افتادند.\nگفتند: «به صاحب‌اختیار جهانیان ایمان آوردیم،\nهمان خدای موسی و هارون.»\nفرعون با عصبانیت گفت: «یعنی، به موسی ایمان آوردید، آن‌هم بی‌اجازۀ من؟! یقین دارم این توطئه‌ای است که شما و موسی در شهر راه انداخته‌اید تا مردمش را آواره کنید! حالا که این‌طور شد، حساب کار دستتان خواهد آمد:\nدست ‌و پایتان را ضربدری، یکی از راست و یکی از چپ، قطع می‌کنم و همه‌تان را به صُلّابه می‌کشم.»\nجادوگرها گفتند: «اصلاً مهم نیست؛ چون آخرعاقبتِ ما فقط به خدا ختم می‌شود\nفقط هم به این جرم از ما انتقام می‌گیری که ما معجزه‌هایِ رسیده‌از طرف خدا را باور کرده‌ایم. خدایا، سرشار از صبرمان کن و ما را مسلمان بمیران.»\nمشاوران سیاسیِ فرعون به او گفتند: «آیا موسی و طرف‌دار‏انش را آزاد می‌گذاری تا در این ‌سرزمین مشغول خرابکاری باشند و موسی تو و خدایانت را به هیچ نگیرد؟!» گفت: «مردانشان را به فجیع‌ترین وضع خواهیم کشت و زنانشان ‌را برای بهره‌کشی نگه خواهیم داشت و ما از بالا بر اوضاع کشور مسلّطیم.»\nموسی به طرف‌دار‏انش دلداری داد: «از خدا یاری بخواهید و صبور باشید که پهنۀ زمین از آنِ خداست و آن ‌را در اختیار هر جمعی از بندگانش که صلاح بداند، می‌گذارد؛ چون‌که عاقبت‌به‌خیری در انتظار خودمراقبان است.»\nآن‌ها با موسی درددل کردند: «قبل از آنکه پیشمان بیایی، اذیت می‌شدیم. بعد از اینکه پیشمان آمدی هم اذیت می‌شویم.» موسی هم دلگرمی‌شان داد: «امیدوارم که خدا دشمنانتان را نابود کند و شما را در این ‌سرزمین، جانشینشان سازد تا ببیند که رفتار شما چطور خواهد بود.»\nالبته فرعونیان را به خشک‌سالی‌های متعدد و کمبود شدیدِ محصولات کشاورزی دچار کردیم تا به‌خودشان بیایند.\nاما نه‌تنها عبرت نگرفتند، بلکه هر زمان خوشی‌و نعمت‌سراغشان ‌آمد، ‌گفتند: «این نتیجۀ لیاقت خودمان است.» اما اگر احیاناً سختی و بلایی دامن‌گیرشان می‌شد، آن را از نحسیِ قدم موسی و همراهانش می‌دانستند! بدانید از نظر خدا علت نحسی‌شان کارهای زشتِ خودشان بود؛ ولی بیشترشان نمی‌دانستند.\n!»گفتند: «هر معجزه‌ای برایمان بیاوری تا با آن جادویمان کنی، محال است حرفت را باور کنیم\nبرای همین، بلاهای مختلفی جداجدا بر سرشان فرستادیم: جاری‌شدن سیل به خانه‌هایشان، هجوم ملخ‌به مزرعه‌هایشان، افتادن آفات به محصولاتشان، لولیدن قورباغه در زندگی‌شان و خون‌رنگ‌شدنِ آب‌هایشان. اما خوی تکبرشان را ادامه دادند! چون‌که جماعتی گناهکار بودند.\nهر بار یکی از آن‌بلاها بر سر فرعونیان می‌آمد، دست‌به‌‌دامنِ موسی می‌شدند: «به پیامبری‌ات قسم، از خدا نجاتمان را بخواه. اگر شرّ این ‌بلا را از سرمان کم کنی، آن‌وقت دیگر حرفت را حتماً باور می‌کنیم و بنی‌اسرائیل را آزاد ساخته و در اختیارت می‌گذاریم.»\nاما همین‌که شرّ آن بلا را از سرشان کم می‌کردیم و آن‌ها به پایان مهلتی می‌رسیدند که برای عمل به قولشان تعیین شده‌بود، باز عهد می‌شکستند!\nدست‌آخر، ما هم با غرق‌کردنشان در دریا انتقام سختی از آن‌ها گرفتیم؛ چون معجزه‌هایمان را باور نکردند و دربارۀ آن‌ها خودشان را به غفلت زدند.\nازآن‌طرف، قومی‌را که سالیانی دراز مستضعف مانده بودند، وارث سرزمین‌های پهناور و حاصلخیزِ مصر و شامات کردیم و بدین‌ترتیب، بهترین وعدۀ خدا در حق بنی‌اسرائیل، به‌پاس صبوری‌شان، عملی شد. همچنین، ساختار پیچیدۀ سیاسی و طبقه‌بندی‌های اجتماعی و دم‌ودستگاه ظالمانه‌ای را که فرعون‌و‌فرعونیان پایه‌ریزی و نهادینه کرده بودند، در هم کوبیدیم.\nبنی‌اسرائیل را از دریا عبور دادیم. در مسیرشان به مردمی رسیدند که سخت مشغول پرستش بت‌هایشان بودند. با دیدن این صحنه، بنی‌اسرائیل گفتند: «موسی! همان‌طورکه آن‌ها بت‌هایی برای عبادت دارند، برای ما هم بتی برای عبادت تعیین کن!» موسی سرزنششان کرد: «واقعاً که‌ملت نادانی هستید!\nآیین این ‌گروه نابود‌شدنی است و کارهای عبادی‌شان باطل و بی‌نتیجه.»\nبا تعجب ادامه داد: «یعنی می‌گویید دنبال معبودی جز خدا برایتان باشم؟! درحالی‌که او شما را بر مردم زمانتان برتری داده است.»\nیادتان باشد که از چنگ فرعونیان نجاتتان دادیم. آن‌ها به‌شدت شکنجه‌تان می‌‌دادند: پسرانتان را به فجیع‌ترین وضع می‌کشتند و بانوانتان را برای بهره‌کشی نگه می‌داشتند. تمام این سختی‌ها و راحتی‌ها برایتان آزمایشی بزرگ از طرف خدا بود.\nبرای نزول تورات، با موسی مدت سی شب را قرار گذاشتیم و آن ‌را با ده ‌شبِ دیگر کامل کردیم: وعدۀ خدا در پایانِ چهل ‌شب عملی شد. موسی وقت حرکت به‌طرف کوه سینا به برادرش هارون سفارش کرد: «جانشینِ من بین مردم باش و کارها را سروسامان بده. در ادارۀ امور هم، از نظر و روش خرابکارها استفاده نکن.»\nوقتی موسی به وعده‌گاه ما آمد و خدا با او سخن گفت، تقاضا کرد: «خدایا، خودت را به من نشان بده تا نگاهت کنم.» خدا فرمود: «هرگز در ‌دنیا، طاقت دیدن مرا نداری. برای درک این محدودیت به این کوه نگاه کن: اگر در جای خود باقی ماند، تو هم مرا خواهی دید.» همین‌که خدا خودش را به آن‌کوه نمایاند، آن ‌را متلاشی کرد و موسی مدهوش بر زمین افتاد! وقتی به‌هوش آمد، اعتراف کرد: «خدایا، تو پاکی. به درگاهت توبه کردم و من اولین کسی هستم که به این وضوح باور می‌کند که دیدار تو در دنیا ناممکن است.»\nخدا فرمود: «‌موسی، من تو را برای رساندن پیام‌هایم و گفت‌وگوی بی‌واسطه با خودم انتخاب کرده‌ام و بر مردمِ این ‌زمان برتری‌ات‌داده‌ام. بیا و لوح‌های تورات را بگیر و شاکر باش...»\nدر آن ‌لوح‌ها، پندهای سودمند و نیز شرح همۀ مسائل لازم مردم را برای موسی نوشته بودیم. «... پس، آن‌ها را جدّی بگیر و به قومت دستور بده که با بهترین روش، دستورهایش را در زندگی اجرا کنند. به‌همین زودی‌ها آخرعاقبتِ منحرفان را نشانتان می‌دهم.»\nکسانی را که در جامعه به‌ناحق تکبر می‌کنند، از توجه و تمایل به آیه‌هایم منصرف خواهم کرد. آن‌ها اگر هر معجزه‌ای ببینند، باور نمی‌کنند و اگر راه درست را ببینند، آن ‌را روش زندگی‌شان نمی‌کنند! به‌عکس، اگر راه نادرست را ببینند، آن ‌را روش زندگی‌شان می‌کنند! همۀ این‌ها برای این است که آن‌ها آیه‌های ما را دروغ دانسته‌اند و خودشان را به غفلت زده‌اند.\nکسانی که آیه‌های ما و دیدار آخرت را دروغ بدانند، اگر احیاناً کارهای خوبی‌هم از آن‌ها سرزده باشد، هدر می‌رود. آیا جز با همان کارهایی مجازات می‌شوند که دائم مشغولش بودند؟!\nبیشترِ قوم موسی بعد از رفتنش به کوه طور، با طلاجواهرشان یک مجسمۀ گوساله برای بت‌پرستی ساختند که صدایی هم از آن درمی‌آمد. آیا ندیدند که آن گوساله با آن‌ها حرفی نمی‌زند و به ‌راهی راهنمایی‌شان نمی‌کند؟! با‌ وجود این، به گوساله‌پرستی مشغول شدند و به خود بد کردند.\nچون بعد از مدتی آن مجسمه روی دستشان ماند و فهمیدند چه کلاه گشادی سرشان رفته است، با پشیمانی گفتند: «اگر خدا به ما رحم نکند و نیامرزدِمان، واقعاً سرمایۀ عمرمان را می‌بازیم.»\nخبر گوساله‌پرستی به موسی رسید. وقتی عصبانی و ناراحت به میان قومش آمد و آن را به‌‌چشم خودش دید، گفت: «بعد از رفتنم به کوه طور، بد جانشین‌هایی برایم بودید! چرا تا پایان قرارِ چهل‌روزه طاقت نیاوردید؟!» موسی لوح‌های تورات را به کناری گذاشت و یقۀ برادرش را گرفت و او را به‌طرف خود کشید! هارون گفت: «برادرجان، این ‌مردم نادان تحت فشارم گذاشتند و چیزی نمانده بود مرا بکشند! با این ‌رفتارت دشمن‌شادم نکن و مرا در ردیف مخالفانت به‌حساب نیاور!»\nاینجا موسی دست به ‌دعا برداشت: «خدایا، من و برادرم را بیامرز و رحمتت را شامل حالمان کن؛ چون تو از همۀ مهربان‌ها مهربان‌تری.»\nبله، جماعتی که گوساله‌پرست شدند، خشمِ شدید خدا و نکبت در زندگی دامن‌گیرشان خواهد شد. بله، دروغ‌‌باف‌ها را این‌طور تنبیه می‌کنیم.\nالبته کسانی که کارهای زشت کرده‌اند و بعد از آن‌همه گناه توبه کرده‌اند و ایمان آورده‌اند، خدا با آنان از این به‌بعد، آمرزنده و مهربان رفتار خواهد کرد.\nوقتی خشم موسی فرو نشست، لوح‌های تورات را برداشت. در متن آن‌ها، راهنمایی و رحمت فراوان برای کسانی بود که از خدا حساب می‌بردند.\nدر ضمن، موسی هفتاد نفر را به‌نمایندگی از بقیه، برای آمدن به وعده‌گاه ما انتخاب کرد. بعد از اصرارشان به دیدن خدا با چشم سر، زلزلۀ شدیدی در برِشان گرفت و همگی مردند! در آن وضع، موسی گفت: «خدایا، اگر می‌خواستی، هم آن‌ها را قبل‌تر از این نابود می‌کردی و هم مرا. آیا برای خواستۀ نامعقول بی‌خِردهایمان،‌ نابودمان می‌کنی؟! هرچند این حادثه فقط آزمایشی از طرف تو بود که با آن، هرکه را نالایق ببینی، به‌‌حال خودش رها سازی و هرکه را لایق ببینی، دستش را بگیری. تو سَرور مایی. پس بیامرزمان و به ما لطف کن که تو بهترینِ بخشنده‌هایی.\nای خدا، زندگیِ خوب و خوشی در دنیا و آخرت برایمان حتمی کن؛ چون یهودیِ واقعی ماییم و به‌سوی تو برگشته‌ایم.» خدا فرمود: «عذابم را بر سرِ هرکه سزاوارش باشد، می‌آورم؛ اما رحمت بی‌پایانم در دنیا همه چیز را فرا گرفته است. البته رحمت ویژۀ خودم را به‌زودی فقط برای کسانی‌حتمی می‌کنم که مراقب رفتارشان هستند و صدقه می‌دهند و همچنین، برای افرادی که آیه‌هایم را باور می‌کنند\nهمانان که دنباله‌روِ فرستاده‌ای هستند که پیامبری درس‌نخوانده است و با همین نام‌ونشان، در تورات ‌و انجیلِ خودشان او را می‌بینند؛ همان ‌پیامبری که آنان را به خوبی‌ها فرمان می‌دهد و از زشتی‌ها بازمی‌دارد و چیزهای پاک‌وپاکیزه را برایشان حلال می‌کند و چیزهای ناپاک و پلید را ممنوع. همین‌طور، بار سنگین تکالیف دشوار را از دوششان برمی‌دارد و از قید خرافات ‌و ‌‌قوانینِ من‌در‌آوردی و دست‌و‌پاگیر رهایشان می‌سازد. بنابراین، کسانی که به او ایمان بیاورند و احترام و یاری‌اش کنند و از قرآن، این ‌نوری که با او فرستاده شده است، پیروی کنند، آنان همان مردم خوشبخت‌اند.»\nای محمد، بگو: «‌مردم، من پیامبر خدا برای همۀ شما انسان‌ها هستم؛ همان ‌کسی که فرمانرواییِ آسمان‌ها و زمین فقط متعلق به اوست. معبودی جز او نیست و خوشبختی ‌و بدبختیِ هر ملت ‌و مملکتی به دست اوست.» بنابراین، خدا و فرستاده‌اش را که پیامبری درس‌نخوانده است و به خدا و حرف‌هایش ایمان دارد، باور کنید و دنباله‌روِ او باشید تا به خوشبختیِ دنیا و آخرت برسید.\nبین پیروان موسی، گروهی هستند که هم مردم را به حق راهنمایی می‌کنند و هم بر اساس حق داوری می‌کنند.\nبنی‌اسرائیل را به دوازده شاخۀ جداگانه، از فرزندان یعقوب، تقسیم کردیم. در صحرای سینا وقتی از موسی آب آشامیدنی خواستند، به او وحی کردیم: «با چوب‌دستی‌ات به آن تخته‌سنگ بزن.» یک‌دفعه دوازده چشمه از آن جوشید؛ طوری‌که هریک از گروه‌های دوازده‌گانۀ بنی‌اسرائیل، می‌دانست از کدام‌یک آب بخورد. تازه، ابرها را سایۀ سرشان کردیم و برایشان گزانگبین و بلدرچین فرستادیم و گفتیم: «از خوراکی‌های پاک‌وپاکیزه‌ای‌بخورید که روزی‌تان کرده‌ایم.» اما ناشکری کردند و در یک کلام: بنی‌اسرائیل به ما بد نمی‌کردند؛ بلکه به خودشان بد می‌کردند\n‌یادتان بیاید که به شما گفتیم: «در شهر اَریحا ساکن شوید و از هر جا و هر چیزی که دلتان خواست استفاده کنید و بگویید: ’خدایا، گناهانمان را بریز‘ و با نهایت تواضع، از درِ بزرگ شهر وارد شوید تا خطاهایتان را ببخشیم. بله، درستکارانتان را به رشد و تعالی خواهیم رساند.»\nاما بدکارها آن حرف را تغییر دادند به حرف دیگری، غیر از آنچه به آن‌ها گفته شده بود! ما هم به‌سزای این‌‌همه بدرفتاری‌شان، بلایی فراگیر از آسمان بر سرشان فرستادیم.\nپیامبر! از یهودی‌ها دربارۀ داستان آن شهر ساحلی بپرس؛ آن‌وقت که ساکنانش از دستور ممنوع‌بودن ماهیگیری در روزهای شنبه، سرپیچی می‌کردند! در روزهای شنبه، که مختص عبادتشان بود، ماهی‌ها به ساحل نزدیک می‌شدند و به ‌سطح آب می‌آمدند و در روزهای دیگرِ هفته، از ساحل دور می‌شدند. برای همین نافرمانی‌شان بود که به چنین امتحان‌های سختی مبتلایشان می‌‌کردیم.\nافراد بی‌اعتنا، ناهیان‌ازمنکر را سرزنش کردند: «چرا جماعتی را موعظه می‌کنید که دست‌آخر خدا نابودشان می‌کند یا به عذابی سخت دچارشان می‌سازد؟» جواب دادند: «تا پیش خدا عذری موجه داشته باشیم. تازه، شاید از کار زشتشان دست بردارند.»\nهمین‌که گناهکارها تذکراتِ داده‌شده را به باد فراموشی سپردند، ناهیان‌ازمنکر را نجات دادیم و بی‌اعتناها را به‌‌سزای ترک‌کردنِ نهی‌ازمنکر، به ‌‌عذابی سخت گرفتار کردیم.\nبه گناهکارهایی هم که از دستور ممنوع‌بودن ماهیگیری متکبرانه سرپیچی کردند، گفتیم: «در نهایتِ ذلت، به‌صورت بوزینه دربیایید!»\nخدا اعلام کرده است: «قطعاً کسانی را بر یهودی‌های سرکش مسلط می‌کند که تا روز قیامت، آن‌ها را به زیر سلطه بکِشند؛ چون او خلاف‌کارها را به‌سرعت مجازات می‌کند و برای خطاکارها آمرزندۀ مهربان است.»\nبنی‌اسرائیل را در زمین به گروه‌های پراکنده‌ای تقسیم کردیم: بعضی‌شان افرادی شایسته بودند و بعضی دیگر نه. با خوشی‌ها و سختی‌ها امتحانشان ‌کردیم تا به‌طرف خدا برگردند.\nبعد از آ‌ن‌ها، نسلی بی‌لیاقت جایشان را گرفت: با آنکه وارث معارف تورات بودند، متاع بی‌ارزش این دنیا را حتی از راه تحریف تورات، به‌چنگ می‌آوردند و با گول‌زدن خودشان می‌گفتند: «به‌همین زودی‌ها خدا ما را می‌آمرزد!» هر فرصتِ شبیه به این هم برایشان پیش بیاید، باز بر آن دست می‌اندازند! در همان توراتی که دستورهایش را بارها خوانده‌اند، مگر از آن‌ها تعهد محکم گرفته نشده که جز حرفِ حق به خدا نسبت ندهند؟! سرای آخرت برای کسانی بهتر است که از دنیاطلبی دست بردارند. پس چرا عقلتان را به‌کار نمی‌اندازید؟!\nکسانی که به دستورهای کتاب آسمانی پایبندند و نماز را با آدابش می‌خوانند، بدانند که ما پاداش چنین ‌اصلاحگرانی را پایمال نمی‌کنیم.\nیادشان بیاید وقتی کوه طور را از بیخ کندیم و مثل سایبانی ترسناک بالای سرشان نگه داشته بودیم، طوری‌که خیال کردند بر سرشان می‌افتد، همان جا گوشزد کردیم: «کتابی را که به شما داده‌ایم، جدّی بگیرید و مطالبش را آویزۀ گوش کنید تا بتوانید مراقب رفتارتان باشید.»\nفراموش نکن که خدا به زبان فطرت،  از تک‌تک فرزندان آدم تعهد گرفت و آن‌ها را شاهدِ خودشان کرد: «من صاحب‌اختیارتان نیستم؟» همگی اقرار کردند: «چرا، شهادت می‌دهیم.» خدا چنین کرد تا مبادا روز قیامت بگویید: «ما از وجود چنین خدایی بی‌خبر بودیم»\nیا بهانه بیاورید: «پدرانمان قبل از ما بت‌پرست بودند و ما هم بچه‌های بعد از آن‌ها بودیم؛ پس چاره‌ای نداشتیم جز آنکه دنبالشان راه بیفتیم! آیا ما را به‌سزای کارِ زشت اهل باطل مجازات می‌کنی؟!»\nما آیه‌هایمان را این‌طور توضیح می‌دهیم تا به‌خود بیایند و... .\nراستی، برای مردم، سرگذشت بَلعَمِ باعورا را بگو: به او از کرامات خود دادیم و دعایش مستجاب بود؛ ولی با سوءاستفاده، از آن‌ها محروم شد. برای همین، شیطان دنبالش افتاد تا به دامش بیندازد. عاقبت هم بَلعَمِ باعورا گمراه شد.\nاگر او را لایق می‌دانستیم، مقامش را به‌واسطۀ آن ‌کرامات بالا می‌بردیم؛ ولی او با بی‌لیاقتی‌اش، به دنیا چسبید و تابع میل خودش شد. حالِ او مثل حال سگ هاری است که چه به او حمله کنی  چه رهایش کنی، از تشنگی لَه‌لَه می‌زند و به تو حمله می‌کند! این است آخرعاقبتِ کسانی که آیه‌ها و نشانه‌های ما را دروغ بدانند. بله، این ‌داستان را برایشان تعریف کن تا فکرشان را به‌‌کار بیندازند.\nبد وضعیتی دارند مردمی‌که آیه‌ها ‌و نشانه‌های ما را دروغ می‌دانند و دائم خودشان به خود بد می‌کنند!\nراه‌یافتگان واقعی آنانی‌اند که خدا دستشان را بگیرد و ورشکسته‌های واقعی آن‌هایی‌اند که خدا به‌حال خودشان رهایشان کند.\nجهنم، عاقبت خیلی از جنّیان و آدمیانی است که آفریده‌ایم؛ چون دل‌هایی دارند که با آن، حقیقت را نمی‌فهمند و چشم‌هایی دارند که با آن، نشانه‌های خدا را نمی‌بینند و گوش‌هایی دارند که با آن، تذکرات پیامبران را نمی‌شنوند. آن‌ها مثل چهارپایان‌اند، بلکه پست‌تر! غفلت‌زده‌های واقعی همان‌هایند.\nبهترین نام‌ها مخصوص خداست. با آن‌ها عبادتش کنید و کسانی را که دربارۀ آن نام‌ها به بیراهه می‌روند، به‌حال خودشان رها سازید. آن‌ها با کارهایی مجازات خواهند شد که دائم مشغولش بودند.\nالبته از میان آفریده‌هایمان، گروهی نیز هستند که هم دیگران را به حق راهنمایی می‌کنند و هم بر اساس‏ حق داوری می‌کنند.\nکسانى که آیه‌های ما را دروغ دانستند، کم‌کم از جایى گیرشان خواهیم انداخت که فکرش را هم نمى‌کنند!\nبه‌اندازۀ کافی هم مهلتشان می‌دهم؛ زیرا نقشه‌ام حساب‌شده است.\nچرا فکرشان را به‌کار نینداختند که ببینند همشهری‌شان، یعنی پیامبر، ‌نشانی از دیوانگی ندارد؟! او فقط هشداردهنده‌ای باصراحت است.\nچرا به واقعیت‌های پشت‌صحنۀ آسمان‌ها و زمین و آنچه خدا آفریده است، توجه نکردند؟! اصلاً فکر نمی‌کنند که شاید اجلشان خیلی نزدیک شده باشد؟! بعد از این حرف‌های دلسوزانۀ قرآن، دیگر کدام حرف را باور می‌کنند؟!\nکسانی را که خدا به‌حال خودشان رها سازد، دیگر کسی دستشان را نمی‌گیرد و خدا آن‌ها را در سرکشی‌شان رها می‌کند که کوردل باقی بمانند!\nاز تو می‌پرسند قیامت کِی برپا می‌شود؟ بگو: «علمش فقط پیش خداست و جز او، کسی به‌وقتش آن را برپا نمی‌کند. تحمل این حادثه بر آسمان‌ها و زمین سخت است و یک‌دفعه سراغتان می‌آید.» طوری از تو می‌پرسند که انگار تو هم از روی کنجکاوی زمانش ‌را فهمیده‌ای! باز هم بگو: «علمش فقط پیش خداست؛ ولی بیشترِ مردم علت مخفی‌بودنش را نمی‌دانند.»\nبگو: «من اختیار سود ‌و‌زیان خودم را هم ندارم؛ مگر آن ‌مقداری‌که خدا بخواهد. اگر علم غیب داشتم، منافع بیشتری به‌دست می‌آوردم و مشکلات به من رو نمی‌آورد. بله، من فقط هشداردهنده و مژده‌رسان به مؤمنانم.»\nاوست کسی که همه‌تان را از یک انسان، یعنی آدم، آفرید و از نوع او همسرش را خلق کرد. هدف این بود که او در کنار همسرش به آرامش روحی‌روانی برسد. وقتی‌انسان با همسرش هم‌بستری می‌کند، او باردار می‌شود. ابتدای حاملگی، سنگینی جنین را حس نمی‌کند؛ اما بعد که بچه وزن می‌گیرد، زن و شوهر از خدا می‌خواهند: «خدایا، اگر به ما بچۀ سالمی بدهی، حتماً شکرگزارت می‌شویم.»\nاما همین‌که بچۀ سالمی به آن‌ها می‌دهد، خدا را فراموش می‌کنند و چیزهای دیگر را در سلامت بچه دخیل می‌دانند! ولی خدا برتر از آن است که کسی را شریکش در کاروبار عالم کنند.\nآیا موجوداتی را شریک خدا می‌کنند که نه‌تنها چیزی نمی‌آفرینند، بلکه خودشان هم آفریده شده‌اند؟!\nهمچنین، نه می‌توانند به آن ‌بت‌پرست‌ها کمک کنند و نه می‌توانند مشکلات خودشان را حل کنند.\nاگر بت‌ها را راهنمایی کنید، دنبالتان راه نمی‌افتند! چه صدایشان بزنید چه ساکت بمانید، فرقی به حالتان ندارد!\nبت‌‌هایی‌را که به‌جای خدا می‌پرستید، آفریده‌هایی هستند، مثل خودتان. خواسته‌هایتان را با آن‌ها در میان بگذارید: اگر راست می‌گویید، آن‌ها باید برایتان برآورده کنند!\nمگر پایی دارند که با آن راه بروند یا دستی دارند که با آن کاری بکنند یا چشمی دارند که با آن ببینند یا گوشی دارند که با آن بشنوند؟! ‌پیامبر! به مبارزه دعوتشان کن: «بت‌هایتان را صدا بزنید. برضدّ من نقشه‌ها بکشید و مهلتم ندهید تا ثابت شود از دستتان ‌کاری ساخته نیست.»\nزیرا کس‌و‌کار من خدا‌یی است که قرآن را فرستاده و هم‌اوست که شایستگان را سرپرستی می‌کند؛\nاما بت‌هایی که شما می‌پرستید، نه می‌توانند کمک‌حال شما باشند و نه می‌توانند مشکلات خودشان را حل کنند!\nاگر راهنمایی‌شان کنید، نمی‌شنوند. آن‌ها را می‌بینی‌که با چشم‌های مصنوعی‌به تو زُل زده‌اند؛ درحالی‌که اصلاً نمی‌بینند!\nپیامبر! در برخورد با مردم از حقوق شخصی‌ات بگذر و امربه‌معروف کن و به نادان‌ها بی‌اعتنا باش\nاگر شیطان خواست با وسوسه‌ای زیر پایت بنشیند، به خدا پناه ببر که او شنوای داناست.\nبله، کسانی که مراقب رفتارشان‌اند، وقتی گرفتار کوچک‌ترین وسوسۀ شیطانی هم شوند، سریع به خودشان می‌آیند و حواسشان را جمع می‌کنند؛\nولی شیطان‌ها بت‌پرست‌ها را تا بتوانند، به گمراهی می‌کشند و ذره‌ای هم کوتاه نمی‌آیند!\nوقتی مدتی در وحی تأخیر شود و آیه‌ای خطاب به بت‌پرست‌ها نیاوری، می‌گویند: «چرا از پیش خودت آیه نمی‌سازی؟!» بگو: «فقط از چیزی پیروی می‌کنم که از طرف صاحب‌اختیارم به من وحی می‌شود. این ‌قرآن‌که از طرف اوست، زمینه‌ساز فهم درست برای همگان است و راهنمایی و رحمتی ویژه برای مؤمنان.»\nوقتی قرآن خوانده می‌شود، گوش جان به آن بسپارید و کاملاً سکوت کنید تا لطف خدا شامل حالتان شود\nو تو، ای ‌پیامبر، هر صبح‌و شب، نالان و ترسان و نجواکنان خدا را در دل خود یاد کن و جزو غافلان نباش!\nالبته فرشتگان و بندگانِ ‌نزدیک به خدا هیچ وقت شأن خودشان را از پرستیدن او بالاتر نمی‌بینند و او را به پاکی می‌ستایند و به او ‌سجده می‌کنند.\nدربارۀ اختلافشان بر سر تقسیم غنائم، از تو می‌پرسند. بگو: «نه‌تنها غنائم، بلکه هر مال‌ومِلک بی‌صاحبی از آنِ خداست و پیامبرش. پس سر تقسیم غنائم جرّوبحث نکنید و با همدیگر آشتی کنید و اگر واقعاً ایمان دارید، دنباله‌روِ خدا و پیامبرش باشید.»\nمسلمانان واقعی کسانی‌اند که وقتی ذکر خدا به‌میان بیاید، دل‌هایشان به تب‌وتاب می‌افتد و آن‌وقت که آیه‌های الهی برایشان خوانده شود، آن آیه‌ها ایمانشان را زیاد می‌کند و به خدا توکل می‌کنند؛\nهمانان که نماز را با آدابش می‌خوانند و از آنچه روزی‌شان کرده‌ایم، در راه خدا هزینه می‌کنند.\nبله، همانان مسلمانان واقعی‌اند و رتبه‌های برتر پیش خدا دارند و آمرزش و ‌روزیِ ناب نصیبشان می‌شود.\nنارضایتی مسلمانان از چگونگی تقسیم غنائم، درست مثل نارضایتی‌شان از وقتی است که خدا تو را برای جنگ بَدر، با تصمیمی مناسب، از مدینه خارج کرد؛ ولی عده‌ای از همان‌ها دل به این تصمیم ندادند!\nبا آنکه روشن شد این تصمیم درست است، باز درباره‌اش با تو بگومگو می‌کردند! و طوری ترسیده بودند که انگار به‌طرف مرگ می‌برندشان و آن‌ها فقط تماشاگرند!\nیادتان باشد: خدا به شما وعده داد که غنائم و اموالِ یکی از دو کاروان نظامی یا تجاریِ دشمن، مال شما می‌شود. البته شما دوست داشتید اموال کاروان بی‌سلاحِ تجاری نصیبتان شود! اما خدا می‌خواست با درگیرشدن با کاروان نظامی، وعدۀ پیروزی مسلمانان را عملی سازد و تیشه به ریشۀ دشمنان بی‌دین بزند\nتا سرانجام اسلام را تثبیت کند و ‌بی‌دینی‌ را از بین ببرد؛ هرچند گناهکارها خوششان نیاید.\nیادتان هست که با دیدن دشمنِ سراپا مسلح، از خدا خواستید به فریادتان برسد! او هم به دادتان رسید: «فعلاً با هزار فرشتۀ پشت‌سرِهم، شما را در چشم دشمن، زیاد نشان می‌دهم.»\nخدا فرشتگان را نه برای جنگیدن، بلکه تنها برای روحیه‌دادن و آرامش دل‌هایتان فرستاد؛ وگرنه پیروزی فقط دست خداست و خدا هم شکست‌ناپذیرِ کاردرست است.\nهمچنین، خدا شما را به خواب سبکِ آرام‌بخشی فرو برد و برایتان بارانی از آسمان فرستاد تا با آن پاکتان کند و وسوسه‌‌های شیطانی را از وجودتان برطرف سازد و دل‌هایتان را قرص کند و گام‌هایتان را استوار.\nیاد کن که خدا به فرشتگان وحی کرد: «خودم هوایتان را دارم. شما رزمندگان را ثابت‌قدم نگه دارید. من هم فوری در دل دشمنانِ بی‌دین ‌وحشت می‌اندازم.» پس شما رزمندگان بر فرق سرهایشان بکوبید و انگشت‌هایشان را قلم کنید!\nچون آن‌ها با خدا ‌و‌پیامبرش از درِ مخالفت درآمدند و به هرکس که با خدا‌و ‌پیامبرش از درِ مخالفت دربیاید، گفته باشم که مجازات خدا شدید است!\nاین است مجازاتتان در دنیا. نوش جانتان! البته مجازات اصلی در آخرت است: عذاب جهنم در انتظار بی‌دین‌هاست.\nمسلمانان! وقتی با نیروهای در حال پیشرویِ دشمن رودر‌رو می‌شوید، پا به فرار نگذارید!\nهرکه در روز جنگ پشتش را به ‌دشمن کند، به خشم خدا گرفتار می‌شود و جایگاهش جهنم است و آن بد سرانجامی است! مگر آنکه برای حملۀ دوباره به دشمن، عقب‌نشینیِ تاکتیکی کند یا قصد پیوستن به نیروهای خودی داشته باشد.\nشما نبودید که دشمن را تار‌و‌مار کردید؛ بلکه خدا تارومارشان کرد! و تو، پیامبر! وقتی مشتی خاک به‌طرفشان پاشیدی، خودت نپاشیدی؛ بلکه خدا پاشید. خدا این کار را کرد تا مسلمانان را با این پیروزیِ شیرین، امتحان کند و...؛ چون خدا شنوایی داناست.\nبله، حقیقت ماجرا این بود و خدا نیرنگ بی‌دین‌ها را بی‌رنگ می‌کند.\nآی بت‌پرست‌ها، اگر به‌خیال اینکه حق با شماست، ‌دنبال پیروزی طرفِ بر‌حق بودید، خب برایتان روشن شد که مسلمانان پیروز شدند! حال، اگر دست از دشمنی بردارید، به‌نفعتان است؛ ولی اگر به دشمنی ادامه دهید، ما هم به جنگ با شما ادامه می‌دهیم. ‌نیروهای‌نظامی‌تان هر چقدر زیاد هم باشد، به هیچ دردتان نخواهد خورد. آخر، خدا در کنار مؤمنان است.\nمسلمانان! گوش‌به‌فرمان خدا ‌و ‌پیامبرش باشید و وقتی دستورهای پیامبر به گوشتان می‌رسد، از آن‌ها سرپیچی نکنید!\nو مانند بت‌پرست‌هایی نباشید که به‌مسخره می‌گفتند: «پیام الهی را شنیدیم» درحالی‌که آن را نشنیده می‌گرفتند!\nبدترین جنبندگان، از نظر خدا، جماعت حرف‌نشنویی هستند که به حقیقت اعتراف نمی‌کنند و عقلشان را به‌کار نمی‌اندازند!\nاگر خدا می‌دانست که حرف حق کمترین اثری در آن‌ها می‌گذارد، توفیقشان می‌داد که به حقیقت گوشِ دل بدهند؛ البته با لجاجتی که دارند، اگر حرف حق را در گوششان فرو هم بکند، باز با بی‌اعتنایی رو برمی‌گردانند.\nمسلمانان! وقتی پیامبر از طرف خدا به کارهایی دعوتتان می‌کند که مایۀ حیات خودتان است، دعوت خدا و پیامبر را بپذیرید. بدانید که خدا حتی میان انسان و حقیقت وجودیِ انسان قرار می‌گیرد و خدا همان است که شما را دسته‌جمعی به محضرش می‌برند.\nمراقب فتنه‌هایی باشید که آتشِ آن، دامنِ فقط فتنه‌گرهایتان را نمی‌گیرد؛ بلکه تر‌و‌خشک را با هم می‌سوزاند. بدانید که مجازات خدا شدید است.\nیادتان بیاید وقتی را که در مکه آن‌قدر کم‌تعداد ‌و ضعیف بودید که می‌ترسیدید بت‌پرست‌ها شما را قتل و غارت کنند؛ ولی خدا در مدینه پناهتان داد و با پیروزی در جنگ بَدر، به یاری‌تان آمد و از غنائم و چیزهای پاک‌وپاکیزه روزی‌تان کرد تا شکر کنید.\nمسلمانان! با افشای اسرار جبهۀ خودی به خدا و پیامبر خیانت نکنید! در واقع، به خودتان خیانت نکنید! درحالی‌که خودتان خوب می‌دانید این کار خیانت است.\nبدانید اموال و ‌اولادتان مایۀ آزمایش شمایند! مبادا به‌خاطر آن‌ها به خدا و پیامبر خیانت کنید؛ چون‌که پاداش بزرگ پیش خداست.\nمسلمانان! اگر در حضور خدا مراقب رفتارتان باشید، خدا به شما بصیرتی می‌دهد که درست را از نادرست تشخیص دهید. بدی‌هایتان را هم محو می‌کند و گناهانتان را می‌پوشاند؛ زیرا خدا لطفِ بسیار دارد.\nبه‌یاد بیاور روزهایی را که بی‌دین‌ها برایت نقشه می‌کشیدند که تو را زندانی یا ترور یا تبعید کنند. بله، دشمنان برضدّ تو نقشه می‌کشند و خدا هم برضدّ آن‌ها نقشه می‌کشد. البته خدا ماهرترین نقشه‌کِشنده است.\nوقتی آیه‌های ما را برایشان می‌خوانند، به‌مسخره می‌گویند: «باشد، شنیدیم! خب ما هم اگر می‌خواستیم، مِثلش را می‌گفتیم. این حرف‌ها همان افسانه‌های گذشتگان است و بس!»\nیادت بیاید که دربارۀ قرآن گفتند: «خدایا، اگر این حرف‌ها حق است و از طرف توست، بارانی از شهاب‌سنگ از آسمان بر سرمان فرو فرستیا به‌عذابی زجرآور گرفتارمان کن!»\nپیامبر! تا وقتی تو در بین آن‌هایی، خدا بنا ندارد به‌صورت همگانی عذابشان کند. بعد از هجرتت به مدینه هم، اگر دست از بت‌پرستی بردارند، خدا بنا ندارد به‌صورت همگانی عذابشان کند.\nولی خدا چرا عذابشان نکند؟! سران بی‌دین از ورود مسلمانان به مسجدالحرام جلوگیری می‌کنند؛ درحالی‌که متولّی واقعیِ آنجا آن‌ها نیستند. متولّی واقعی‌اش فقط خودمراقبان‌اند؛ ولی عموم بی‌دین‌ها این موضوع را نمی‌دانند\nهمین‌طور، چرا عذابشان نکند؟! درحالی‌که به بهانۀ عبادت و به‌قصد آزار پیامبر، کارشان در کنار مسجدالحرام فقط سوت‌وکف‌زدن بود! پس بچشید عذاب را برای این‌همه بی‌دینی‌تان!\nبت‌پرست‌ها حاضرند همۀ اموالشان را هزینه کنند تا مانع بندگی خدا شوند. بله، خیلی زود همۀ اموالشان را برای براندازی نظام اسلامی هزینه می‌کنند؛ ولی نه‌تنها به اهدافشان نمی‌رسند، بلکه این کار مایۀ حسرتشان می‌شود و دست‌آخر شکست می‌خورند. کسانی که به بت‌پرستی ادامه دهند، روز قیامت دسته‌جمعی به‌طرف جهنم برده می‌شوند.\nاین‌ها همه برای این است که خدا پلید و پاک را از هم جدا سازد و مردم پلید را روی هم تلنبار کند و داخل جهنم بیندازد! بله، آن‌ها سرمایۀ عمرشان را باخته‌اند.\nپیامبر! به بت‌پرست‌ها بگو که اگر از بی‌دینی و فتنه‌گری دست بردارند، خیانت‌های گذشته‌شان بخشوده می‌شود؛ ولی اگر به بی‌دینی و فتنه‌گری ادامه دهند، همان سنت الهی در عذاب ملت‌های گذشته، دربارۀ آن‌ها هم تکرار می‌شود!\nبا بت‌پرست‌های فتنه‌گر آن‌قدر بجنگید تا دیگر فتنه‌ای در عالم نباشد و دین الهی عالم‌گیر شود. اگر از بی‌دینی و فتنه‌گری دست برداشتند کاری به‌کارشان نداشته باشید؛ چون خدا کارهایشان را می‌بیند.\nاگر هم دست برنداشتند، با آن‌ها بجنگید و بدانید‌خدا همه‌کارۀ شماست. خوب همه‌کاره‌ای است و خوب یار و یاوری!\nمسلمانان! بدانید هر درآمدی که به‌دست می‌آورید، باید یک‌پنجمش را به این شش گروه بدهید: خدا، پیامبر، امامان معصوم، سادات یتیمِ فقیر، سادات نیازمند و سادات درراه‌مانده؛ البته اگر واقعاً خدا و آیه‌هایی را باور کنید که دراین‌باره بر بندۀ خود، محمد، در جنگ بَدر فرستادیم؛ همان روز جداییِ حق از باطل و روز رویاروییِ سپاه اسلام و کفر. خدا از عهدۀ هر کاری برمی‌آید.\nدر جنگ بَدر شما در پایین‌دست منطقه جا گرفته بودید و دشمن در بالادست. کاروان تجاریِ دشمن هم با فرار از کنار ساحل، از چنگتان گریخته بود! اگر شما و دشمن قرارِ جنگ با هم گذاشته بودید، در صحنۀ نبرد حاضر نمی‌شدید؛ ولی همه چیز طوری پیش رفت که خواستِ حتمی خدا در پیروزی اسلام و شکست کفر، عملی شود تا هم اتمام‌حجتی باشد برای هرکه می‌خواهد به بیراهه برود و هم اتمام‌حجتی باشد برای هرکه می‌خواهد در راه راست قدم بگذارد؛ چون خدا شنوای داناست.\nبه‌یاد بیاور که خدا، در خوابت، نیروهای دشمن را کم‌تعداد نشانت داد. اگر زیاد نشانشان می‌داد، روحیه‌تان را می‌باختید و در مبارزه با دشمن دچار اختلاف می‌شدید؛ ولی خدا از شرّ ترس و دودستگی نجاتتان داد. بله، او می‌داند هر آنچه را در دل‌ها می‌گذرد.\nبه‌خاطر بیاورید که با دشمن روبه‌رو شدید: خدا تعداد نیروهایشان را در نگاهتان کم نشان داد و نیروهای شما را هم، قبل از شروع جنگ، در چشم آن‌ها کم نشان داد تا خدا خواستِ حتمی‌اش را در پیروزی اسلام و شکست کفر، عملی کند. بله، همۀ کارها به او ختم می‌شود.\nمسلمانان! وقتی با گروهی از نیروهای دشمن رودر‌رو می‌شوید، ثابت‌قدم باشید و خیلی خدا را یاد کنید تا پیروز شوید\nدر میدان جنگ، دنباله‌روِ خدا و رسولش باشید و با هم جرّوبحث نکنید که روحیه‌تان را می‌بازید و  نیرویتان تحلیل می‌رود! به‌جای آن، مقاومت کنید که خدا در کنار اهل صبر است.\nهمین‌طور، مانند نیروهای دشمن نباشید که مغرورانه و برای نمایش قدرت، از‌مکه‌خارج شدند و به منطقۀ بَدر آمدند. آن‌ها مانع بندگی خدا می‌شوند. البته خدا به کارهایشان مسلط است.\nیادتان باشد که شیطان، لشکرکشی علیه مسلمانان را در نظر بی‌دین‌ها رنگ‌ولعاب داد و گفت: «امروز، مسلمانان اصلاً نمی‌توانند شکستتان بدهند. خودم پشت‌وپناهتان هستم!» ولی همین‌که دو طرف در برابر هم به‌خط شدند، شیطان فوری پا به فرار گذاشت و گفت: «من دیگر کاری به کارتان ندارم! چون من فرشتگانی را می‌بینم که برای ‌یاری مسلمانان آمده‌اند و شما آن‌ها را نمی‌بینید. اصلاً من از خدا می‌ترسم!» بله، مجازات خدا شدید است.\nازآن‌طرف، منافق‌ها و افراد ضعیف‌ایمان دربارۀ رزمندگان مسلمان به‌مسخره می‌گفتند: «شوق شهادت آن‌ها را به جبهه کشانده!» البته هرکه به خدا توکل کند، پیروز است. آخر، خدا شکست‌ناپذیرِ کاردرست است.\nکاش می‌دیدی فرشتگانِ مسئول قبض روح، وقتی جان بی‌دین‌ها را می‌گیرند، چطور بر سروصورت‌‌‌و پشت‌و‌پهلوی آن‌ها می‌زنند و می‌گویند: «بچشید عذاب سوزان جهنم را!»\nاین عذاب، تقاصِ همان کارهایی است که قبلاً کرده‌اید؛ وگرنه خدا که به بندگانش کمترین ظلمی نمی‌کند.\nروش آن‌ها درست مانند روش فرعونیان و کسانی است که قبل از آن‌ها بودند: آیه‌ها و نشانه‌های خدا را دروغ دانستند و خدا هم به‌سزای گناهانشان گریبانشان را گرفت. آخر، خدا نیرومند است و مجازاتش شدید.\nاین مجازات برای آن است که خدا نازونعمت هیچ ملتی را به بلا و فلاکت تغییر نمی‌دهد؛ مگر آنکه خودشان رفتارشان را تغییر دهند. همین‌طور، برای آن است که خدا حرف‌هایشان را می‌شنود و کارهایشان را می‌داند.\nروش آن‌ها درست مانند روش فرعونیان و کسانی است که قبل از آن‌ها بودند: آیه‌ها و نشانه‌های خدا را دروغ دانستند و ما هم به‌سزای گناهانشان نابودشان کردیم و آن فرعونیان را در دریا غرق ساختیم. بله، همگی بدکار بودند.\nبدترینِ جنبندگان، از نظر خدا، یهودی‌های مدینه‌اند: بی‌دینی چنان در دل‌هایشان لانه کرده است که دیگر ایمان نمی‌آورند؛\nهمان‌ها که هر بار با سرانشان عهد می‌بندی، عهدشان را می‌شکنند و از عهد‌شکنی هم باکی ندارند\nپس اگر روزی در خط مقدّم جبهه دستت به آن‌ها رسید، چنان عرصه را بر آن‌ها تنگ کن که عقبۀ آن‌ها از وحشت تارومار شوند تا عاقبت عهد‌شکنی را لمس کنند.\nاگر هم برای جنگِ با شما به جبهه نیامدند، ولی با شواهد قطعی از عهد‌شکنی‌شان می‌ترسی، مقابله‌‌به‌مثل کن و عهدشان را بینداز جلویشان! چون خدا خیانتکارها را دوست ندارد.\nبی‌دین‌های عهد‌شکن خیال نکنند با این خیانت‌ها از دستمان فرار می‌کنند! آن‌ها نمی‌توانند حریف ما شوند.\nبرای مقابله با دشمن، هرچه می‌توانید نیرو و تجهیزات نظامی آماده کنید تا بدین‌وسیله، دشمنان خدا و خودتان را به وحشت بیندازید و نیز دشمنان پشت‌صحنه‌ای را که آن‌ها را نمی‌شناسید، ولی خدا آن‌ها را می‌شناسد! هر چیزی را که در راه خدا خرج کنید، در قیامت به شما کامل پس می‌دهند و حقی از شما ضایع نمی‌شود.\nاگر برای صلح‌وسازش ابراز تمایل کردند، به آن تمایل نشان بده و به خدا توکل کن؛ زیرا فقط اوست که حرف‌هایشان را می‌شنود و نقشه‌هایشان را می‌داند.\nاگر هم بخواهند با پیشنهاد صلح فریبت دهند، جای نگرانی نیست؛ چون خدا برای تو بس است. او بود که با امداد غیبی خودش و کمک مسلمانان، از تو پشتیبانی‌ کرد\nو دل‌های مسلمانان را به هم مهربان کرد که به‌فرض هم، تمام دارایی‌های روی زمین را خرج می‌کردی، نمی‌توانستی دل‌هایشان را به هم مهربان کنی؛ ولی خدا دل‌هایشان را به هم مهربان کرد؛ چون او شکست‌ناپذیرِ کاردرست است.\nپیامبر! خدا بس است برای تو و برای مسلمانانی که دنباله‌روِ تو هستند.\nپیامبر! مسلمانان را به جنگ با دشمن تشویق کن. اگر افراد ثابت‌قدمتان بیست نفر بودند و نیروهای دشمن دویست نفر، باید در برابرشان می‌جنگیدند تا پیروز شوند. اگر هم از شما صد‌نفر بودند و آن‌ها هزار نفر، باید در برابرشان می‌جنگیدند تا پیروز شوند؛ زیرا دشمنان فهم درستی از کمک‌های غیبی و ارزش شهادت ندارند.\nاما هم‌اکنون خدا به شما تخفیف داد و فهمید که ایمان و روحیه‌تان ضعیف شده است. از این به‌بعد اگر نیروهایتان صد نفر بودند و نیروهای دشمن دویست نفر، باید در برابرشان مقاومت کنند تا به‌خواست خدا پیروز شوند. اگر هم از شما هزار نفر بودند و آن‌ها دوهزار نفر، باید در برابرشان مقاومت کنند تا به‌خواست خدا پیروز شوند؛ چون خدا در کنار اهل صبر است.\nهیچ پیامبری حق ندارد در حین عملیات اسیر بگیرد، تا وقتی جاپای خود را در خط مقدّم سفت کند. شما به بهانۀ گرفتن اسیر، دنبال منافعِ مادی هستید؛ ولی خدا برای شما آخرت را می‌خواهد. خدا شکست‌ناپذیرِ کاردرست است.\nاگر خدا اصلِ اسیرگرفتن را جایز نکرده بود، برای اقدام بی‌موقعتان در گرفتن اسیر در جنگ بَدر، عذابی بی‌اندازه به سرتان می‌آمد!\nبه‌هرحال، از غنائم جنگی به‌شیوه‌ای حلال و پاکیزه استفاده کنید و از این به‌بعد، مراقب رفتارتان باشید. خدا آمرزندۀ مهربان است.\nپیامبر! به اسیرانی که در چنگ شمایند، بگو: «اگر خدا ببیند که حرف حق اثری در دل‌هایتان می‌گذارد، از مالی که در برابر آزادی‌تان از شما گرفته شده، بهترش را به شما می‌دهد و شما را می‌آمرزد. آخر، خدا آمرزندۀ مهربان است.»\nولی اگر بخواهند بعد از آزادی، با حضور در جنگ دیگری به تو خیانت کنند، چیز تازه‌ای نیست. آن‌ها قبلاً هم به خدا خیانت کرده‌اند. خدا هم تو را بر آن‌ها مسلط کرده و می‌کند؛ چون خدا دانای کاردرست است.\nمسلمانانی که هجرت کردند و با مال و جانشان در راه خدا جنگیدند، یعنی مهاجران، و مسلمانانی که آنان را پناه دادند و کمک کردند، یعنی انصار، بر یکدیگر ولایت دارند؛ ولی کسانی که مسلمان شدند و مهاجرت نکردند، هیچ‌گونه مسئولیتی در برابرشان ندارید. تنها اگر در محدودۀ مسائل دینی از شما کمک بخواهند، باید کمکشان کنید؛ مگر اینکه کمکتان به‌ضرر ملت و مملکتی باشد که بین شما و آن‌ها پیمان ترک خصومت بسته شده است. بله، خدا کارهایتان را می‌بیند.\nبی‌دین‌ها هم فقط دوست و دلسوز همدیگرند، نه دوست و دلسوز شما! اگر به این سفارش‌ها عمل نکنید، فتنه و فساد بزرگی در زمین، به‌ویژه در جامعۀ اسلامی، رخ می‌دهد!\nمسلمانانی که مهاجرت کردند و در راه خدا جنگیدند و مسلمانانی که پناهشان دادند و کمکشان کردند، آنان همان مؤمنان واقعی‌اند و آمرزش و ‌روزی‌های بهشتی نصیبشان می‌شود.\nهمچنین، کسانى که بعداً اسلام آوردند و مهاجرت کردند و همراهتان در راه خدا جنگیدند، جزو شمایند. البته طبق کتاب خدا، خویشاوندان در ارث‌بردن از همدیگر، مقدّم‌اند بر دیگران. واقعاً خدا هر چیزى را می‌داند.\nبدین‌وسیله، خدا و پیامبرش قطع رابطۀ خود را از بت‌پرست‌هایی اعلام می‌کنند که با آن‌ها عهد بسته بودید و آن‌ها نقضش کردند.\nپس شما عهد‌شکن‌ها تا چهار ماهِ دیگر فرصت دارید که در مکه و اطرافش رفت‌وآمد کنید و بدانید نمی‌توانید حریف خدا شوید؛ بلکه خداست که بی‌دین‌ها را خوار می‌کند.\nخدا و پیامبرش در همین روز عید قربان به مردم اعلام می‌کنند: «خدا و پیامبرش با بت‌پرست‌ها قطع رابطه کرده‌اند!» پس، به‌نفعتان است که دست از عهد‌شکنی بردارید و مسلمان شوید؛ ولی اگر به عهد‌شکنی ادامه دهید، هرگز نمی‌توانید حریف خدا شوید. به این ‌بی‌دین‌ها عذابی زجرآور مژده بده!\nاما بت‌پرست‌هایی‌که با آن‌ها عهد بسته‌اید و آن‌ها از تعهدات خودشان به شما چیزی کم نگذاشته‌اند و از کسی برضدّتان پشتیبانی نکرده‌اند، عهدشان را تا پایان مدتش محترم بشمارید؛ زیرا خدا آنانی را که به عهدهایشان پایبندند، دوست دارد.\nوقتی آن مهلت چهارماهه تمام شد، هر جا که بت‌پرست‌ها را گیر آوردید، بسته به شرایط، بکشیدشان یا به‌اسارتشان بگیرید یا محاصره‌شان کنید یا در هر کمینگاهی به کمینشان بنشینید؛ ولی اگر از بت‌پرستی توبه کردند و نماز را با آدابش خواندند و صدقه دادند، کاری به کارشان نداشته باشید؛ چون خدا آمرزندۀ مهربان است.\nتازه، اگر هر بت‌پرستی برای پرس‌وجو دربارۀ اسلام از تو امان خواست، امانش بده تا کلام خدا را بشنود. آن‌وقت، او را به محل امنی برسان. حکمت این امان‌دادن آن است که بت‌پرست‌ها مردمی ناآگاه‌اند و باید به آن‌ها فرصت تحقیق داد.\nبا آن‌همه عهدشکنی، دیگر چطور عهد بت‌پرست‌ها پیش خدا و پیامبرش محترم باشد؟! البته کسانی که با آن‌ها در کنار مسجدالحرام پیمان ترک خصومت بسته‌اید، استثنا هستند: پس تا وقتی پای حرفشان ایستاد‌ه‌اند، پای حرفتان بایستید؛ زیرا خدا آنانی را که به عهدهایشان پایبندند، دوست دارد.\nبله، چطور عهدشان محترم باشد؟! حال آنکه اگر بر شما غلبه کنند، نه حق خویشاوندی را رعایت خواهند کرد و نه عهدشان را! چون با چرب‌‌زبانی، اعتمادتان را جلب می‌کنند؛ ولی در دل‌هایشان غیر از آن چیزی ‌است که به‌‌زبان می‌آورند و بیشترشان عهد‌شکن‌اند.\nآیه‌های خدا را به‌قیمت ناچیزِ مادی می‌فروشند و مانع بندگی‌اش می‌شوند. واقعاً رفتار بدی از خودشان نشان می‌دهند!\nنه‌تنها دربارۀ شما، بلکه دربارۀ هیچ مسلمانی، نه حق خویشاوندی را رعایت می‌کنند و نه عهدشان را. آن‌ها حقیقتاً تجاوزکارند؛\nولی اگر از بت‌پرستی توبه کنند و نماز را با آدابش بخوانند و صدقه بدهند، برادران دینی‌تان به‌حساب می‌آیند. بله، آیه‌های خودمان را برای مردم خوش‌فهم توضیح می‌دهیم.\nاگر هم به عهد‌شکنی ادامه دهند و دربارۀ دینتان زبان به نیش‌‌وکنایه بگشایند، دیگر، رهبرانِ کفر به‌حساب می‌آیند. پس با آن‌ها بجنگید؛ زیرا به هیچ تعهدی پایبند نیستند. باشد که با این شدت عمل، دست از عهد‌شکنی بردارند.\nآیا نمی‌خواهید بجنگید با این جماعتی که عهدهایشان را شکستند و مصمّم بودند پیامبر را از مکه اخراج کنند؟! همان‌ها بودند که اولین‌‌بار جنگ با شما را آغاز کردند! نکند از آن‌ها می‌ترسید؟! اگر مؤمنید، جا دارد که در درجۀ اول از خدا حساب ببرید.\nبا آن‌ها بجنگید تا خدا به دست شما عذابشان کند، خوارشان کند، بر آن‌ها پیروزتان کند، دل مسلمانان را خنک کرده\nو خشمِ دلشان را فرو بنشاند. البته خدا به هرکه شایسته ببیند، توفیق توبه از بت‌پرستی می‌دهد؛ چون خدا دانای کاردرست است.\nنکند خیال می‌کنید همین‌طور آزمایش‌نشده، رهایتان می‌کنند، بی‌آنکه خدا رزمندگانتان را شناسایی کند؟! همانان که جز برای او و پیامبرش و مسلمانان سفرۀ دلشان را باز نمی‌کنند. بله، خدا آگاه است که چه می‌کنید.\nبت‌پرست‌هایی که به بی‌دینی خودشان اعتراف می‌کنند، حق ندارند از مسجدها و مکان‌های عبادی نگهداری کنند! کارهای خوبی هم که احیاناً از آن‌ها سر زده است، هدر می‌رود و این جماعت در آتش ماندنی‌اند.\nنگهداری مسجدها و مکان‌های عبادی فقط به‌عهدۀ آنانی ‌است‌که خدا و روز قیامت را باور دارند و نماز را با آدابش می‌خوانند و صدقه می‌دهند و فقط از خدا حساب می‌برند. امید است آنان در صف هدایت‌یافته‌ها قرار بگیرند.\nآیا کار آب‌رسانی و ادارۀ امور حاجیان و نگهداری مسجدالحرام را که از روی ایمان به خدا و روز قیامت نبوده است، یکسان می‌گیرید با کار آنانی که خدا و روز قیامت را باور دارند و در راه خدا مبارزه می‌کنند؟! نه، این دو از نظر خدا یکسان نیستند. خدا دست مردم بدکار را نمی‌گیرد.\nآنان که ایمان بیاورند و در راه خدا مهاجرت کنند و با مال‌و جانشان بجنگند، در پیشگاه خدا مقامی بسیار برتر دارند و آنان همان مردم کامیاب‌اند.\nخدا به آنان، از طرف خودش، مژدۀ رحمت و رضایت می‌دهد و نیز مژدۀ باغ‌های پردرختی که در آن، نعمت‌هایی پایدار نصیبشان می‌شود\nو همیشه آنجا ماندنی‌اند. خداست که چنین پاداش‌های بزرگی در اختیار دارد.\nمسلمانان! درصورتی‌که پدران و برادرانتان بی‌دینی را بر دین‌داری ترجیح داده‌اند، با آن‌ها رابطۀ عمیق ‌و عاطفی برقرار نکنید و آن‌ها را کس‌وکار خود نگیرید. هریک از شما چنین ‌ارتباطی با آن‌ها برقرار کند، به‌یقین بدکار است.\n‌پیامبر! به مسلمانان گوشزد کن: «اگر پدران و مادرانتان، فرزندانتان، برادران و خواهرانتان، همسرانتان، قوم‌وخویشتان، اموالی که به‌دست آورده‌اید، کسب‌وکاری که از کسادی‌اش نگرانید و خانه‌هایی که به آن دل خوش کرده‌اید، برایتان دوست‌داشتنی‌تر از خدا و پیامبرش و جهاد در راه خداست، پس منتظر باشید که خدا مردمی را به صحنه می‌آورد که برایشان، خدا و پیامبرش و جهاد در راه خدا از هر ‌چیزی دوست‌داشتنی‌تر است. خدا دست مردم منحرف را نمی‌گیرد.»\nخدا در جبهه‌های مختلفی کمکتان کرده است، به‌ویژه در جنگ حُنَین که از کثرتِ نیروهایتان، ذوق‌زده و مغرور شده بودید؛ ولی نه‌تنها آن‌همه نیرو اصلاً به‌دردتان نخورد، بلکه در حملۀ غافلگیرانۀ دشمن، عرصه بر شما تنگ شد. دست‌آخر هم، پشت به دشمن کردید و فرار را بر قرار ترجیح دادید!\nآن‌وقت، خدا آرامشش را بر پیامبرش و بر مؤمنان حکم‌فرما ساخت و سپاهیان نامرئیِ خود را برای یاری‌شان فرستاد و دشمنان بی‌دین را به شکست مفتضحانه کشاند. سزای بی‌دین‌ها همین است.\nتازه، خدا بعد از این ‌واقعه، به هر مسلمان فراری یا بی‌دینِ شکست‌خورده‌ای که ‌صلاح می‌دانست، توفیق توبه داد. آخر، خدا آمرزندۀ مهربان است.\nمسلمانان! بت‌پرست‌ها آدم‌هایی پست ‌و پلیدند؛ بنابراین، نباید از امسال به‌بعد به مکه بیایند و به مسجدالحرام نزدیک شوند. اگر هم از فقر و فشار اقتصادیِ ناشی از قطع رابطه با آن‌ها نگرانید، خدا اِن‌شاءالله از لطف خودش بی‌نیازتان خواهد کرد؛ زیرا خدا دانای کاردرست است.\nبا اهل‌کتاب یعنی مسیحی‌ها، یهودی‌ها، صابئی‌ها و مجوسی‌ها که ایمان ‌و اعتقاد صحیحی به خدا و روز قیامت ندارند و آنچه خدا و پیامبرش حرام کرده‌اند، حرام نمی‌دانند و برنامۀ درست زندگی را نمی‌پذیرند، بجنگید تا از سرِ تسلیم ‌و تواضع در برابر حکومت قدرتمندِ اسلامی، تن به جِزیِه دهند.\nیهودیان ادعا می‌کردند که عُزَیر پسر خداست و مسیحیان ادعا می‌کردند که مسیح پسر خداست! این‌ها حرف‌های بی‌اساسی است که به‌‌زبان می‌آورند و از جنس همان حرف‌های بت‌پرست‌هایی است که قبل از آن‌ها زندگی می‌کرده‌اند. خدا بکشدشان که چطور با این عقاید خرافی از مسیر حق به انحراف کشیده ‌می‌شوند!\nیهودی‌ها و مسیحی‌ها به‌جای خدا، روحانیان و راهبانشان را ارباب‌های خود می‌دانند و به‌علاوه، مسیحی‌ها مسیح پسر مریم را هم معبودِ خودشان قرار داده‌اند؛ درحالی‌که فقط مأمور بودند یگانه معبودی را بپرستند که معبودی جز او نیست. منزه است او از این عقاید خرافی‌شان.\nفضای نورانیِ آموزه‌های دینی را می‌خواهند با حرف‌های بی‌ارزش، تیره‌وتار کنند‌؛ ولی خدا جز این نمی‌خواهد که این دینِ نورانی را تابنده و پاینده کند؛ هرچند بی‌دین‌ها خوششان نیاید!\nاو کسی ‌است که پیامبرش محمد را با نشانه‌های راهنما و برنامۀ درست زندگی فرستاد تا اسلام را بر همۀ دین‌ها برتری دهد؛ هرچند بت‌پرست‌ها خوششان نیاید.\nمسلمانان! خیلی از روحانی‌های یهودی و راهب‌های مسیحی با فروختن قبالۀ بهشت و خریدن گناهان مردم، اموال آن‌ها را بالا می‌کشند و مانع بندگی خدا می‌شوند. به کسانی که سرمایۀ راکد، به‌صورت طلا و پول، روی هم انباشته می‌کنند و در راه خدا هزینه‌اش نمی‌کنند، عذابی زجرآور مژده بده!\nمنظور، روزی است که آن‌اموالِ انباشته‌شده را در آتش جهنم، گرم‌و گداخته ‌می‌کنند و پیشانی و پهلو و پشتشان را با آن داغ می‌نهند و می‌گویند: «این همان ثروتی ‌است که برای خودتان ذخیره می‌کردید! بچشید آنچه شب و روز مشغول جمع‌آوری‌اش بودید!»\nتعداد ماه‌های سال قمری از نظر خدا، در نظام آفرینش و از روزی که خدا آسمان‌ها و زمین را آفرید، دوازده ‌ماه است که چهار ماه آن یعنی رجب، ذی‌قعده، ذی‌حجّه و محرّم ماه‌های حرام به‌شمار می‌آید. این یکی از برنامه‌های ‌استواری است‌که ضامن خوشبختی است. پس با جنگ و خون‌ریزی در ماه‌های حرام، به خودتان بد نکنید. با همۀ بت‌پرست‌ها بجنگید؛ همان‌طورکه آن‌ها با همۀ شما می‌جنگند. البته زیاده‌روی نکنید و بدانید خدا در کنار خودمراقبان است.\nبا جابه‌جاکردن ماه‌های حرام، بی‌دینی بیشتر شد؛ طوری‌که با آن، بت‌پرست‌ها به گمراهی کشیده شدند: یک‌سال، ماه حرام ‌را حلال می‌کردند و به‌جایش ماه حلال ‌را حرام، تا بتوانند در ماه‌‌های حرام، قتل‌و غارت کنند؛ البته سال دیگر، ماه‌های حرام ‌و حلال را سرِ جای اصلی‌اش برمی‌گرداندند تا به‌خیال ‌خودشان، تعداد چهار ما‌هی را که خدا حرام کرده است کم ‌و زیاد نکرده باشند! کارهای زشت بت‌پرست‌ها در نظرشان رنگ‌ولعاب داده شده بود. خدا دست جماعت بت‌پرست را نمی‌گیرد.\n‌مسلمانان! چه‌تان شده که وقتی به شما فرمان داده می‌‌شود: «به‌طرف جنگ‌و جبهه حرکت کنید»، به زمین چسبیده‌اید و از جایتان تکان نمی‌خورید؟! نکند به‌جای آخرت، به زندگی دنیا دل بسته‌اید؟! بدانید زندگی دنیا در برابر آخرت، بسیار ناچیز و زودگذر است.\nاگر به‌طرف جبهه حرکت نکنید، خدا با عذابی زجرآور نابودتان می‌کند و گروهی غیر از شما را به‌جایتان می‌آورد. در ضمن، با این کوتاهی‌تان ‌ضرری به خدا نمی‌زنید؛ بلکه دودش به چشم خودتان می‌رود. بله، خدا از عهدۀ هر کاری برمی‌آید.\nاگر پیامبر را کمک نکنید، خدا کمکش می‌کند؛ همان‌طورکه قبلاً کمکش کرد: وقتی بت‌پرست‌های مکه با نقشۀ ترور مجبورش کردند به فرار از آنجا، درحالی‌که کسی همراهش بود، گریخت و به غار ثور پناه برد. پیامبر به همراهش دائم گوشزد می‌کرد: «نگران نباش! خدا با ماست.» پس خدا آرامش‌خودش را بر پیامبر حکم‌فرما ساخت و با سپاهیانی نامرئی کمکش کرد و نقشۀ بت‌پرست‌ها را در قتل پیامبر و ریشه‌کنیِ اسلام نقش‌برآب کرد. وعدۀ خدا در یاری پیامبر و برتری اسلام، همیشگی است؛ چون خدا شکست‌ناپذیرِ کاردرست است.\nخواه مانع ‌و مشغله داشته باشید یا نه، باید عازم جبهه شوید و با مال‌و جانتان در راه خدا بجنگید. این برایتان بهتر است؛ البته اگر به آثار و برکاتِ جهاد در راه خدا پی برده باشید.\nاگر غنیمتی در کار بود که به‌آسانی به‌دست می‌آمد و جبهه هم نزدیک بود، منافق‌ها دنبالت راه می‌افتادند! ولی رفتن به منطقۀ دوردستِ تبوک به‌نظرشان طاقت‌فرسا می‌آمد. البته از جبهه که برگشتید، به خدا قسم خواهند خورد: «اگر می‌توانستیم، با شما می‌آمدیم جبهه!» آن‌ها با دغل‌بازی، خودشان را به هلاکت می‌اندازند و خدا خوب می‌داند که آن‌ها دروغگویند.\nخدا خیرت بدهد! چرا قبل از آنکه برایت مشخص شود چه کسانی راست می‌گویند و چه کسانی اهل دروغ‌اند، به آن‌ها اجازه دادی به جبهه نیایند؟\nرزمندگانی که خدا و روز قیامت را واقعاً باور دارند، هرگز برای نیامدن به جبهه ‌و جهادنکردن با مال‌و جانشان، نمی‌آیند از تو اجازه بگیرند. خدا حال این ‌رزمندگانِ گوش‌به‌فرمان را می‌داند.\nفقط کسانی برای فرار از جبهه از تو عذر و اجازه می‌خواهند که خدا و روز قیامت را واقعاً باور ندارند و شک به دل‌هایشان افتاده است و مُدام در شکّ خود سرگردان‌اند.\nاگر واقعاً می‌خواستند به جبهه بیایند، می‌جنبیدند و اسباب سفر آماده می‌کردند! ولی به‌خاطر نفاقشان، خدا رغبتی به همراه‌شدنشان با سپاه اسلام نداشت و برای همین، توفیق حضور در جبهه را از آن‌ها گرفت. به‌طعنه به آن‌ها گفته شد: «مثل زنان و کودکان خانه‌نشین، در خانه بنشینید!»\nبه‌فرض هم با شما به‌جبهه می‌آمدند، فقط مایۀ شر برای شما می‌شدند! با بودن افراد زودباور در میانتان که تحت تأثیر حرف‌های آن‌ها قرار می‌گیرند، برای خالی‌کردنِ دلتان به‌سرعت در میانتان رخنه می‌کردند. خدا حال ‌بدکارها را خوب می‌داند.\nالبته قبل از این ‌هم، دنبال کارشکنی و فتنه‌گری بوده‌اند و اوضاع را به‌ضرر تو به‌هم می‌ریختند تا اینکه بالاخره حق آمد و برخلاف میلشان اسلام پیروز شد.\nبعضی منافق‌ها به پیامبر می‌گفتند: «اجازه بده به جبهه نیاییم و ما را به دردسر نینداز!» بدانید آن‌ها با نفاق خودشان همین الان هم به دردسر افتاده‌اند! بله،‌به‌یقین جهنم این قبیل‌بی‌دین‌ها را محاصره کرده است.\nاگر در جبهه، پیروزی ‌و‌غنیمتی نصیبت شود، ناراحتشان می‌کند و اگر دچار شکست ‌‌و خسارتی بشوی، می‌گویند: «خوب شد که از اول، تصمیم درستی گرفتیم و به جبهه نرفتیم» و خوشحال به خانه‌هایشان برمی‌گردند.\nبگو: «دچار هر حادثه‌ای شویم، قطعاً خدا به‌نفعمان مقدّرش کرده است؛ چون او همه‌کارۀ ماست. بله، مؤمنان باید فقط به خدا توکل کنند.»\nبه‌علاوه، بگو: «جز شهادت و پیروزی که هر دو هم خوب‌اند، مگر انتظار عاقبت دیگری را برای ما می‌کشید؟! ولی ما دربارۀ شما انتظار می‌کشیم که خدا از طرف خودش یا به دست ما، به عذابی سخت دچارتان کند! پس چشم‌به‌راه باشید که ما هم با شما چشم‌به‌راه می‌مانیم!»\nباز بگو: «چه از روی اراده ‌و اختیار و چه از سرِ رودربایستی و سرپوش‌گذاشتن بر فرارِ از جهاد، مبلغی به ‌مصرف جبهه برسانید، هرگز از شما پذیرفته نمی‌شود؛ چون شما مردمی منحرفید.»\nموانع پذیرفته‌شدنِ کمک مالی‌شان به جبهه‌ها این‌هاست: آن‌ها خدا و رسولش را واقعاً باور نکرده‌اند، همیشه با بی‌حالی نماز می‌خوانند و همواره با کراهت‌به جبهه‌ها کمک مالی می‌کنند!\nنکند مات‌ومبهوتِ اموال و اولاد فراوانشان شوی! خدا می‌خواهد با همین‌ها، زمینۀ عذاب را در زندگی دنیا برایشان آماده کند و جان‌کندنشان هم در حال دل‌بستگی به دنیا و بی‌اعتقادی به خدا باشد\nآن‌ها به خدا قسم می‌خورند که جزو شمایند؛ درحالی‌که نه‌تنها جزو شما نیستند، بلکه جماعتی بسیار بزدل‌اند!\nبه‌وقت خطر، اگر پناهگاه یا غار یا سوراخ‌موشی پیدا کنند، هراسان و شتابان به ‌درونش می‌خزند!\nبعضی‌هایشان در تقسیم زکات، به تو ایراد می‌گیرند. اگر سهمی از زکات به آن‌ها برسد، راضی می‌شوند؛ ولی اگر سهمی از زکات به آن‌ها نرسد، یک‌دفعه عصبانی می‌شوند!\nکاش به همان ‌مقداری که خدا و پیامبرش به آن‌ها می‌دهند، راضی شوند و بگویند: «خدا برایمان بس است. خدا و رسولش از نعمت‌های بیش از اندازۀ الهی به ما خواهند داد. ما به خدا رو کردیم و بس.»\nزکات فقط برای این‌ها باید مصرف شود: فقیران، درماندگان، متصدیان جمع‌آوری و پخش زکات، جذب دل‌ها به اسلام‌، آزادی بردگان، ادای قرض بدهکاران، ‌درراه‌‌مانده‌ها و در راه خدا. این هشت راه مصرف زکات، از طرف خدا واجب شده است و با ایرادگیری‌های منافق‌ها تغییر نمی‌کند؛ چون خدا دانای کاردرست است.\nبعضی دیگر از منافق‌ها پیامبر را اذیت می‌کنند و می‌گویند: «او خوش‌باور است!» بگو که این خوش‌باوری اتفاقاً به‌نفع خودتان است. او حرف خدا را می‌شنود و به آن عمل می‌کند و حرف شما مسلمانان را هم می‌شنود و بعد از بررسی، به آن ترتیبِ ‌اثر می‌دهد.‌‌این‌طور، به مسلمانان واقعی لطف می‌کند. عذابی زجرآور هم در انتظار منافق‌هایی است که رسول خدا را اذیت می‌کنند.\nبرای فریب‌دادنتان، به خدا قسم می‌خورند تا راضی‌تان کنند؛ درحالی‌‌که اگر‌واقعاً ایمان دارند، سزاوارتر این است که خدا و به‌دنبال آن رسولش را راضی کنند.\nمگر نمی‌دانند که هرکس با خدا و رسولش دربیفتد، آتش جهنم در انتظار اوست که آنجا ماندنی است؟! ‌بله، رسوایی بزرگ همین است!\nمنافقان از این واهمه دارند که سوره‌ای برضدّشان فرستاده شود که نیت‌های شومشان‌دربارۀ ترور پیامبر را به‌رویشان بیاورد! بگو: «به نفاق و مسخره‌بازی‌تان ادامه دهید تا خدا نقشۀ شومی را برملا کند که از فاش‌شدنش واهمه دارید\nاگر برای این سوءقصد بازخواستشان کنی، حتماً به تو می‌گویند: «داشتیم سر به سرتان می‌گذاشتیم و شوخی می‌کردیم!» بگو: «خدا و آیه‌هایش و پیامبرش را دست می‌اندازید؟!»\nعذر بدتر از گناه نیاورید؛ زیرا بعد از مسلمان‌شدنِ ظاهری‌تان، با این سوءقصد به پیامبر، بی‌دین شده‌اید! در عذاب‌دادنتان، اگر از فریب‌خورده‌هایتان هم بگذریم، سران فتنه‌گرتان را مجازات می‌کنیم؛ چون جرم آن‌ها مسلّم است.\nالبته مردها و زن‌های منافق سروتَه از یک قماش‌اند: امربه‌منکر و نهی‌از‌معروف می‌کنند! از ترس کمک در راه خدا مشتشان را می‌بندند تا نم پس ندهند! خدا را به فراموشی سپرده‌اند؛ خدا هم آن‌ها را به فراموشی سپرده است؛ چراکه منافق‌ها همان ‌افراد منحرف‌اند.\nخدا به مردها و زن‌های منافق و بی‌دین‌ها آتش جهنم را وعده داده است که همیشه آنجا ماندنی‌اند. همین برایشان بس است! خدا لعنتشان کرده و عذابشان ادامه‌دار است.\nحال و روز شما، مثل حال ‌و روز منافق‌هایی است که قبل از شما زندگی می‌کرده‌اند. فقط فرقش این است که آن‌ها به‌مراتب از شما قوی‌تر بودند و اموال ‌و اولاد بیشتری داشتند؛ برای همین، در لذت‌های مادی خودشان غرق شدند. شما از دنیای خودتان همان ‌استفادۀ نابجا را می‌کنید که آن‌ها از دنیای خودشان کردند و همان‌طورکه آن‌ها در منجلاب نکبت فرو رفتند، شما هم فرو رفته‌اید! بله، کارهایشان در دنیا و آخرت تباه شد و سرمایۀ عمرشان را باختند. شما هم عین آن‌ها!\nمگر خبر نابودی اقوامی که قبل از آن‌ها زندگی می‌کرده‌اند، به گوششان نخورده است؛ یعنی قوم نوح، عاد، ثمود، ابراهیم، مردمِ شهر مَدیَن و شهرهای زیروروشدۀ قوم لوط؟! پیامبرانشان دلیل‌های روشنی برایشان آوردند؛ ولی آن‌ها نپذیرفتند و سزایش را چشیدند. خدا بنا نداشت که به آن‌ها بد کند؛ بلکه خودشان به خودشان بد می‌کردند.\nاز طرف دیگر، مردان ‌و زنانِ مسلمان دوستان و یاوران همدیگرند: امربه‌معروف و نهی‌از‌منکر می‌کنند، نماز را با آدابش می‌خوانند، صدقه می‌دهند و از خدا و رسولش پیروی می‌کنند. به‌همین زودی‌ها خدا از لطف خودش برخوردارشان می‌کند؛ چون خدا شکست‌ناپذیرِ کاردرست است.\nخدا به مردان ‌و ‌‌زنانِ باایمان باغ‌‌های پردرختی را وعده داده است که در آن‌ها جوی‌ها روان است و آنجا ماندنی‌اند. همچنین، خانه‌هایی باصفا در باغ‌هایی همیشه‌سبز را. تازه، رضایت خدا از همۀ این‌ها برتر است و این است آن‌کامیابی بزرگ!\n‌پیامبر! در مقابله با بی‌دین‌ها و منافق‌ها همۀ تلاشت را به‌کار ببند و بر آن‌ها سخت بگیر. جایگاهشان جهنم است و آن بد‌سرانجامی است!\nمنافق‌ها به خدا قسم می‌خورند که مطالبی کفرآمیز و زننده برضدّ پیامبر نگفته‌اند؛ درحالی‌که نه‌تنها سخنانی کفرآمیز به‌زبان آورده‌اند و بعد از اسلام‌آوردنشان بی‌دین‌شده‌اند، بلکه توطئۀ ترورِ پیامبر را هم طراحی کردند؛ ولی در اجرایش موفق نشدند. آن‌ها فقط برای این انتقام می‌گیرند که خدا و رسولش برایشان رفاه و امنیت به‌ارمغان آورده‌اند! اگر توبه کنند، برایشان خیلی بهتر است. اگر هم همچنان از حقیقت رو بگردانند، خدا به عذابی زجرآور در دنیا ‌و آخرت گرفتارشان می‌کند و دیگر روی زمین هیچ‌یار و یاوری نخواهند داشت.\nبین منافق‌ها هستند کسانی که با خدا عهد بستند: «اگر خدا از فضل و کرمش مال‌ومنالی به ما بدهد، حتماً خمس و زکاتش را می‌پردازیم و درستکار می‌شویم.»\nاما همین‌که خدا از فضل ‌و کرمش مال‌ومنالی به آن‌ها داد، از پرداخت خمس و زکاتش خودداری کردند و با بی‌اعتنایی، از تعهدشان رو برگرداندند!\nخدا هم به‌سزای اینکه به عهدشان با خدا وفا نکردند و دروغگو از آب درآمدند، نفاق را در دل‌هایشان ریشه‌دار کرد تا روز مرگ که خدا را ملاقات کنند.\nمگر نمی‌دانستند که خدا رازها و حرف‌های درِگوشی‌شان را می‌فهمد و خدا تمام اسرار را کاملاً می‌داند؟!\nآن‌ها به دو گروه از پرداخت‌کنندۀ خمس ‌و زکات نیش‌وکنایه می‌زنند، به هر کدام یک‌طور: ‌مسلمانان ثروتمندی که خمس‌و زکاتشان را با رضا و رغبت می‌دهند و مسلمانان کم‌توانی‌که از کمیِ خمس ‌و زکاتشان ناراحت‌اند. بله، آن‌ها اینان را مسخره می‌کنند. خدا هم آن‌ها را مسخره می‌کند و عذابی زجرآور نصیبشان می‌شود.\nبرای منافق‌های خسیس ‌و خرده‌گیر، چه آمرزش بخواهی چه نخواهی، فرقی به حالشان نمی‌کند. اگر صد بار هم برایشان آمرزش بخواهی، خدا هرگز نمی‌آمرزدشان؛ چون‌که این جماعت خدا و رسولش را باور نکردند. خدا دست چنین جماعت منحرفی را نمی‌گیرد.\nجاماندگان از جنگ تبوک، از خانه‌نشینی خود و پشت‌کردن به رسول خدا خوشحال بودند و دوست نداشتند که با مال ‌و جانشان در راه خدا بجنگند. تازه، دیگران را هم این‌طور تحریک می‌کردند: «در این تابستان داغ به ‌جبهه نروید!» بگو: «آتش جهنم خیلی داغ‌تر است!» البته اگر سرشان بشود!\nاین ‌منافق‌ها برای کارهای زشتشان، ازجمله فرار از جبهه، اتفاقاً باید کم بخندند و زیاد گریه کنند!\nاگر خدا تو را از جنگ تبوک به‌سلامت برگردانْد و دیدی گروهی منافق بدون اینکه در جنگ شرکت کرده باشند، برای حضور در جنگِ دیگری از تو اجازه می‌خواهند، بگو: «شما هیچ وقت برای هیچ ‌جنگی مرا همراهی نخواهید‌کرد و هیچ وقت در کنار من با هیچ ‌دشمنی نخواهید جنگید؛ چون شما از همان اول از جنگ شانه خالی کردید. حالا هم مثل زنان و کودکان خانه‌نشین، در خانه بنشینید!»\nبر جنازۀ هیچ‌یک از آن‌ها هیچ وقت نماز نخوان و در کنار قبرشان، برای فاتحه‌خوانی نایست؛ چون‌که این جماعت خدا و رسولش را باور نکردند و در حال نافرمانی مردند.\nمبادا مات‌ومبهوتِ اموال ‌و اولاد فراوانشان شوی! خدا می‌خواهد با همین‌ها، در دنیا عذابشان کند و جان‌کندنشان هم در حال دل‌بستگی به دنیا و بی‌اعتقادی به خدا باشد.\nوقتی سوره‌ای فرستاده شود که می‌گوید خدا را باور کنید و همراه پیامبرش به جبهه بروید، منافق‌هایی که توانایی کافی برای حضورِ در جبهه دارند، این‌طور بهانه می‌تراشند: «بگذار ما هم مثل خانه‌نشین‌ها در خانه بنشینیم!»\nبله، به‌شدت تمایل داشتند که با زنان خانه‌نشین در خانه بمانند و مُهر بدبختی بر دل‌هایشان زده شود تا دیگر چیزی نفهمند\nاما پیامبر و مؤمنانِ همراهش با جان‌و مالشان در راه خدا جنگیدند. هرچه خیر و خوبی هست، برای آنان است و آنان همان ‌مردم خوشبخت‌اند.\nخدا برایشان باغ‌هایی پردرخت آماده کرده است که در آن‌ها جوی‌ها روان است و آنجا ماندنی‌اند. این است کامیابی بزرگ!\nبرای گرفتنِ اجازۀ حضور در جبهه، حتی مردمِ ناتوان پیشت آمدند؛ ولی منافق‌هایی که توانایی کافی داشتند و به خدا و رسولش دروغ می‌گفتند، از حضور در جبهه شانه خالی کردند! این منافق‌های بی‌دین به‌زودی دچار عذابی زجرآور می‌شوند.\nافراد ناتوان و مریض و کسانی که پولی برای تهیۀ سلاح ‌و تجهیزات سفر ندارند، اشکالی ندارد که به جبهه نیایند؛ به‌شرط آنکه در پشت جبهه، با پشتیبانی از رزمندگان اسلام، خیرخواه خدا و رسولش باشند. به این مردمِ وظیفه‌شناس ایرادی وارد نیست و خدا آمرزندۀ مهربان است.\nهمچنین، رزمندگانی که وسیلۀ سواری ندارند، اشکالی ندارد که به جبهه نیایند: همانانی‌که وقتی پیشت آمدند تا مَرکبی برایشان تهیه کنی و تو گفتی: «چیزی در دست‌وبالم نیست تا بر آن سوارتان کنم»، از شدت غصه با چشمانی اشک‌بار، از پیشَت برگشتند که چرا خودشان پولی ندارند تا وسیله‌ای دست‌وپا کنند!\nایراد فقط بر کسانی وارد است که با داشتن توانایی کافی، باز هم برای نیامدن به جبهه از تو عذر و اجازه می‌خواهند! بله، به‌شدتتمایل داشتند که با زنان خانه‌نشین در خانه بمانند. خدا هم بر دل‌هایشان مُهر بدبختی زد تا دیگر چیزی نفهمند!\nالبته وقتی از جبهه برگردید، از اینکه به جبهه نیامده‌اند، عذرخواهی می‌کنند. بگو: «عذرخواهی نکنید که حرفتان را باور نمی‌کنیم؛ چون‌که خدا ما را از خیانت‌هایتان باخبر کرده است و خدا و رسولش حقیقت کارهای زشتتان را می‌بینند. آن‌وقت فقط به‌سوی دانای پیدا و پنهان برگردانده می‌شوید و او از کارهایتان باخبرتان می‌کند.»\nهمچنین، وقتی از جبهه به شهرهایتان برگردید، منافق‌ها برای توجیهِ نیامدنشان، برایتان به ‌خدا قسم می‌خورند تا کاری به ‌کارشان نداشته باشید! اتفاقاً کاری به ‌کارشان نداشته باشید؛ چون‌که آن‌ها پست‌و پلیدند و به‌سزای رفتارهای ناپسندشان، جایگاهشان جهنم است.\nبله، برایتان قسم می‌خورند تا از آن‌ها راضی شوید. به‌فرض هم از آن‌ها راضی شوید، خدا از چنین ‌افراد منحرفی راضی نمی‌شود.\nدر ضمن، دورافتاده‌ها ‌از مراکز فرهنگی بی‌دینی و نفاقشان شدیدتر است! آن‌ها حق دارند که خط‌قرمزهای احکام فرستاده‌شده از خدا به پیامبرش را کمتر بلد باشند. به‌هرحال، خدا دانای کاردرست است.\nدر بینشان، هستند کسانی که هر وقت خمس‌و زکاتی می‌پردازند، خیال می‌کنند ضرر کرده‌اند و چشم‌انتظارِ پیشامدهای ناگوار برای شمایند! پیشامدهای ناگوار نصیب خودشان باد! خدا شنوای‌داناست.\nالبته میانشان، کسانی هم هستند که به خدا و روز قیامت ایمان دارند و خمس‌و زکاتی را که می‌پردازند، مایۀ نزدیکی به خدا و جلب دعاهای خیرِ پیامبر می‌دانند. بله، این‌طور کارها مایۀ نزدیکی‌شان به خداست. خدا آنان را به‌همین زودی‌ها مشمول لطف خودش می‌کند؛ چون او آمرزندۀ مهربان است.\nاولین پیشگامان مهاجر و انصار و کسانی که به‌شایستگی دنباله‌روِشان بوده و هستند، خدا از آنان راضی است و آنان هم از خدا راضی‌اند. او برایشان باغ‌هایی پردرخت آماده کرده است که در آن‌ها جوی‌ها روان است و همیشه آنجا ماندنی‌اند. این است کامیابی بزرگ!\nعده‌ای از ساکنان اطراف مدینه منافق‌اند و بخشی از مردم مدینه هم در نفاق و دورویی حرفه‌ای شده‌اند! به‌خودیِ‌خود، آن‌ها را نمی‌شناسی، به‌ویژه گروه دوم را؛ ولی ما خوب آن‌ها را می‌شناسیم. پی‌درپی عذابشان خواهیم کرد. تازه بعد از آن، به‌طرف عذاب بزرگ قیامت برده می‌شوند!\nگروه دیگری هم از روی سهل‌انگاری و نه نفاق، به جبهه نرفتند. این‌ها به گناهان خویش معترف‌اند و کلاً کارهای خوب‌و بد را در هم به‌جا آورده‌اند. امید است که خدا توفیق توبه به آن‌ها بدهد که او آمرزندۀ مهربان است.\nحالا که برای جبرانِ نیامدن به جبهه، خودشان اموالی آورده‌اند، آن را به‌عنوان زکات بگیر که با این زکات، جان ‌و مالشان را پاک‌وپاکیزه می‌کنی. برایشان هم دعا کن که دعایت مایۀ آرامش آن‌هاست. خدا شنوای داناست.\nمگر نمی‌دانند که تنها خداست که توبۀ بندگانش را می‌پذیرد و خمس ‌و زکاتشان را می‌گیرد و اینکه تنها او توبه‌پذیر مهربان است؟\nبگو: «هر کار خوب و بدی می‌خواهید، بکنید. خدا و رسولش و مسلمانان واقعی حقیقت کارهایتان را می‌بینند. به‌همین زودی‌ها هم، فقط به‌سوی دانای پیدا و پنهان برگردانده می‌شوید و او از کارهایتان باخبرتان می‌کند.»\nگروه آخر کسانی‌اند که از روی سهل‌انگاری و نه نفاق، به جبهه نرفتند و به گناهانشان هم معترف نیستند. کار این‌ها به‌خواست خدا واگذار شده است: یا عذابشان می‌کند یا توفیق توبه به آن‌ها می‌دهد. خدا دانای کاردرست است.\nعده‌ای منافق مسجد ضِرار را به‌چند منظور ساختند: ضربه‌زدن به اسلام، ترویج بی‌دینی، ایجاد تفرقه بین مسلمانان و درست‌کردن مکانی مخفی برای افراد تبهکاری‌که با خدا و رسولش در مُحاربه‌اند. سفت‌وسخت هم قسم می‌خوردند: «منظوری جز خدمت نداریم»؛ ولی خدا شهادت می‌دهد که آن‌ها دروغگویند\nهیچ‌گاه در آنجا به نماز نایست.قطعاً مسجد قُبا که از روز اول بر پایۀ تقوا بنا نهاده شده، برای نمازخواندن مناسب‌تر است. در آن ‌مسجد، مردان و زنانی هستند که دوستدار پاکی ‌و پاکیزگیِ جسم و جانشان هستند و خدا هم پاکیزگان را دوست دارد.\nآیا مسلمانانی که زندگی‌شان را بر اساس مراقبت از رفتار در حضور خدا و رضایت او پایه‌گذاری کرده‌اند، بهترند؟ یا منافق‌هایی‌که زندگی‌شان را بر لبۀ پرتگاهی سست و در حال ریزش بنا نهاده‌اند که هر لحظه ممکن است خودشان با بنایشان در آتش جهنم سقوط کنند؟! خدا دست چنین جماعت بدکاری را نمی‌گیرد.\nبرنامه‌ای که برای زندگی خودشان چیده‌اند، دل‌هایشان را در دودلیِ همیشگی نگه می‌دارد؛ مگر آنکه دل‌هایشان تکه‌تکه شود و دق‌مرگ شوند! خدا دانای کاردرست است.\nخدا جان ‌و مال مؤمنان را به بهای وعدۀ بهشت، از آنان خریده است؛ همانانی که در راه خدا می‌جنگند و می‌کشند و کشته می‌شوند. این وعدۀ حقی است که خدا وفای به آن ‌را ضمن تصریح در تورات و انجیل و قرآن، به‌عهده گرفته است و چه کسی از خدا به عهدش وفادارتر است؟! پس، خوشحال باشید از چنین ‌معامله‌ای‌که با خدا می‌کنید و این ‌است آن کامیابی بزرگ!\nاین‌مؤمنان اهل توبه‌اند و اهل عبادت، اهل حمدوثنایند و اهل مسجد و جلسه‌های مذهبی، اهل رکوع‌و سجده‌اند و اهل امربه‌معروف و نهی‌ازمنکر و در یک کلام، مراقب خط‌قرمزهای الهی‌اند. به چنین‌مؤمنانی خوشبختیِ دنیا و آخرت را مژده بده.\nپیامبر و مسلمانان وقتی برایشان مشخص شد که بت‌پرست‌های لج‌بازِ معلوم‌الحال جهنمی‌اند، دیگر حق ندارند برایشان آمرزش بخواهند؛ حتی اگر با آن‌ها قوم‌وخویش باشند.\nآمرزش‌خواهیِ ابراهیم هم برای عمویش، آزر، فقط از سرِ وعده‌ای بود که به او داده بود؛ ولی همین‌که برایش معلوم شد آزر دشمن خداست، از او فاصله گرفت. بله، ابراهیم خیلی دلسوز و عاقل بود.\nخدا بنا ندارد مردمی را که به راه درست راهنمایی کرده است، به‌حال خودشان رها سازد، مگر اینکه حلال ‌و حرام الهی را به‌خوبی برایشان توضیح دهد؛ زیرا خدا هر چیزی را می‌داند.\nفرمانرواییِ آسمان‌ها و زمین فقط در اختیار خداست. خوشبختی و بدبختی شما هم به دست اوست. پس دیگر به بهانۀ رعایت آداب اجتماعی، با بت‌پرست‌ها دوست نمانید و برایشان دعا نکنید. بله، جز خدا یار و یاوری ندارید.\nخدا دست نوازشش را هم بر سر پیامبر کشید و هم بر سر مهاجران‌و انصار که در لحظه‌های دشوار جنگِ تبوک، پیامبر را همراهی کردند؛ بعد از آنکه کم مانده بود دل‌های عده‌ای از آنان در نتیجۀ آن مشکلات طاقت‌فرسا بلغزد و از بین راه برگردند! بله، لطف خدا شامل حالشان شد؛ چون خدا در حقّشان دلسوز مهربان است.\nهمچنین، لطفش شامل حالِ آن سه نفری شد که از شرکت در جنگ بازماندند: وقتی مسلمانان طردشان کردند و عرصه برایشان تنگ شد و از دست خودشان هم کلافه بودند و آخرش فهمیدند که در برابر خدا پشت‌‌وپناهی جز خودش ندارند، خدا توفیق توبه به آن‌ها داد تا توبه کنند؛ زیرا فقط خدا توبه‌پذیر مهربان است.\nپس ای مسلمانان، در حضور خدا مراقب رفتارتان باشید و با کسانی باشید که ظاهر و باطنشان یکی است.\nمردم مدینه و ساکنان اطراف آن شهر حق ندارند که از همراهی با پیامبر خدا در جبهه ‌و جنگ، شانه خالی کنند و حفظ جان خودشان را مهم‌تر از حفظ جان او بدانند؛ چون هر تشنگی و گرسنگی و رنجی که در راه خدا تحمل کنند و به هر جبهه‌ای که خشم دشمنان بی‌دین را برانگیزد، قدم بگذارند و حتی هر ضربه‌ای که به دشمن بزنند، در ازای تک‌تک این‌ها، کار خیر برایشان ثبت می‌شود. معلوم است که خدا پاداش افراد وظیفه‌شناس را ضایع نمی‌کند.\nبله، برای جنگ و جهاد، هر مال کم و زیادی که هزینه کنند و از هر مسیری که رد شوند، برایشان ثبت می‌شود تا خدا بر اساس بهترین کارهایی که می‌کردند، به آنان پاداش دهد.\nالبته قرار هم نیست که همۀ مسلمانان جهاد نظامی کنند! پس چرا از هر گروهی، عده‌ای دنبال جهاد علمی و فرهنگی نمی‌روند؟! برای اینکه معارف دین را یاد بگیرند و وقتی به‌سوی مردم منطقۀ خود برگشتند، هشدارهای لازم را به آن‌ها بدهند تا دیگر دنبال کارهای ناشایست نروند!\n‌مسلمانان! ابتدا با دشمنان بی‌دینی بجنگید که در همسایگی‌تان هستند. در ضمن، دشمن باید در شما شدت عمل ببیند. بدانید خدا همراه کسانی است که آمادگی روحی و نظامی‌شان را حفظ کنند.\nوقتی سوره‌ای فرستاده شود، بعضی منافق‌ها از همدیگر می‌پرسند: «این ‌سوره ایمان کدامتان را زیاد کرد؟!» جواب بده: «این ‌سوره ایمان مسلمانان را زیاد می‌کند و آنان هم از این بابت خوشحال‌اند؛\nاما کسانی که دل‌هایشان مریض شده، پروندۀ پلیدی‌شان را سنگین‌تر می‌کند و آن‌ها در حال بی‌دینی از دنیا می‌روند.»\nمگر نمی‌بینند که هرساله، یکی دو بار، با مشکلات بزرگ آزمایش می‌شوند و نمرۀ قبولی نمی‌گیرند؟! آن‌وقت برای جبرانش، نه توبه می‌کنند و نه به‌خود می‌آیند.\nوقتی سوره‌ای فرستاده شود، بعضی منافق‌ها با نگاهشان به هم اشاره می‌کنند: «کسی که متوجه حضورتان نشده؟» بعد، از ترس رسواشدن، بی‌سروصدا از محضر پیامبر برمی‌گردند! خدا دل‌هایشان را از حق برگردانَد! چون آن‌ها واقعاً جماعتی نفهم‌اند.\nبه‌یقین، پیامبری به‌سویتان آمده است، از جنس خودتان! دیدن درد و رنجتان برایش سخت است، برای هدایت‌شدنتان حرص و جوش می‌زند و در حق مؤمنان، دلسوز مهربان است.\nبااین‌حال، اگر منافق‌ها از پذیرش حق رو گرداندند، بگو: «خدا برایم بس است: معبودی جز او نیست، توکلم فقط به اوست و ادارۀ کلان جهان هم فقط دست اوست.»\nالف، لام، را.آیه‌های کتاب حکمت‌آموز پیشِ روی شماست.\nآیا برای مردم تعجب‌آور است که بر انسانی از جنس خودشان وحی کنیم که: «به مردم هشدار بده و به مسلمانان هم بشارت بده که پیش خدا جایگاهی والا دارند»؟! بله، بت‌پرست‌های لج‌بازی که پیامبری‌ات را باور ندارند، ادعا می‌کنند: «این جادوگر ماهری است!»\nدر حقیقت، صاحب‌اختیارتان خدایی است که آسمان‌ها و زمین را و آنچه میانشان است، در طول شش مرحله آفرید. آن‌وقت، بر مقام فرمانرواییِ جهان تکیه زد. کار جهان را او اداره می‌کند. علل و عواملِ هستی بی‌اجازۀ او کار نمی‌کنند. این است خدایی که صاحب‌اختیارتان است. پس او را بندگی کنید. چرا به‌خود نمی‌آیید؟!\nبه‌سوی اوست برگشتن همه‌تان. خدا وعده‌ای داده که راستِ راست است؛ چون‌که او موجودات را پدید می‌آورد و بعد از مرگ، دوباره زنده‌شان می‌کند تا به کسانی که ایمان آورده و کارهای خوب کرده‌اند، منصفانه پاداش دهد. کسانی هم که بی‌دینی کرده‌اند، به‌سزای آن بی‌دینی‌ها، نوشیدنیِ جوشان و عذابی زجرآور نصیبشان شود!\nاوست که خورشید را درخشان و ماه را تابان کرده است و ماه را به شکل‌های مختلفی درآورده تا شمارش سال‌ها و حساب‌و‌کتابِ کارها را بدانید. خدا این‌ها را فقط بر اساس حکمت آفریده است. او نشانه‌هایش را برای مردم خوش‌فهم بیان می‌کند.\nدر رفت‌و‌آمد شب‌و روز و آنچه خدا در آسمان‌ها و زمین آفریده است، برای مردمی که مراقب رفتارشان باشند، بی‌شک نشانه‌هایی از یکتاییِ خداست.\nکسانی که انتظار دیدار ما را ندارند و به‌شدت به زندگی دنیا متمایل شده‌اند و به آن دل خوش کرده‌اند و خودشان را به غفلت زده‌اند،\nجایگاهشان به‌سزای کارهای زشتشان، آتش است؛\nولی کسانی که ایمان بیاورند و کارهای خوب بکنند، خدا به‌پاس ایمانشان، توفیقاتشان را بیشتر می‌کند و در باغ‌های پُرنازونعمت بهشت از زیرِ پایشان جوی‌ها روان است.\nدر بهشت، برای درخواست هر نعمتی می‌گویند: «سُبحانَ اللّٰه» و بعد از آمدن هر نعمتی هم می‌گویند: «الحمد لله». همچنین در رفتار و گفتارشان احترام و ادب موج می‌زند.\nاگر خدا در دچارکردن مردم به عذاب همان‌قدر عجله می‌کرد که مردم در رسیدن به نعمت‌ها عجله می‌کنند، اَجلشان حتماً سر می‌رسید! ولی کسانی که انتظار دیدار ما را ندارند، در سرکشی‌شان رها می‌کنیم که کوردل باقی بمانند!\nانسان وقتی دچار گرفتاری شود، در همه‌حال ما را صدا می‌زند: به‌پهلوخوابیده یا نشسته یا ایستاده؛ ولی همین‌که گرفتاری‌اش را برطرف کنیم، می‌رود و پشت سرش را هم نگاه نمی‌کند: انگارنه‌انگار ما را برای رنجی که دچارش شده بود، صدا زده است! کارهای این جفاکارهای غفلت‌زده این‌طور برایشان رنگ‌ولعاب داده می‌شود.\nملت‌های قبل از شما وقتی به بدی‌ها آلوده شدند، نابودشان کردیم؛ با اینکه پیامبرانشان دلیل‌های روشنی برایشان آورده بودند؛ ولی آن‌ها بنایشان این نبود که ایمان بیاورند! گناهکارها را این‌طور مجازات می‌کنیم.\nبعد، شما را جانشین آن‌‌ها روی زمین کردیم تا ببینیم در این عرصه شما چه می‌کنید!\nوقتی آیه‌های روشنگر ما را برای مردم می‌خوانند، بت‌پرست‌هایی که انتظار دیدار ما را ندارند، به تو پیشنهاد می‌دهند: «یک قرآن دیگر بیاور یا لااقل تغییراتی در آن بده!»در ردّ پیشنهاد دومشان بگو: «من حق ندارم سرخود قرآن را تغییر دهم؛ بلکه فقط از چیزی پیروی می‌کنم که به من وحى مى‌شود؛ چون مى‌ترسم با نافرمانی خدا، گرفتار عذاب روزى هولناک شوم.»\nدر ردّ پیشنهاد اوّلشان هم بگو: «اگر خدا می‌خواست قرآن دیگری بفرستد، من این قرآن را برایتان نمی‌خواندم و خدا هم از آن آگاهتان نمی‌کرد: من که قبل از پیامبری‌ام، سال‌ها در بِینتان زندگی کرده بودم و ادعای آوردن کتاب آسمانی نداشتم. پس چرا عقلتان را به‌کار نمی‌اندازید؟!»\nروی این حساب، چه کسانی بدکارتر از آن‌هایی‌اند که به خدا نسبت دروغ می‌دهند یا آیه‌هایش را دروغ می‌دانند؟! بله، گناهکارها هرگز خوشبخت نمی‌شوند.\nبه‌جای خدا، بت‌هایی را می‌پرستند که به آن‌ها نه سودی می‌رسانند و نه ضرری می‌زنند! تازه، ادعا هم می‌کنند: «این‌ها واسطه‌های ما پیشِ خدایند!» بگو: «خدا را از چیزی باخبر می‌کنید که خودش هم در آسمان‌ها و زمین از آن بی‌اطلاع است؟!» خدا پاک است و برتر از بت‌هایشان\nانسان‌های نخستین مردمی خداپرست بودند که کم‌کم دچار اختلافات عقیدتی شدند. در نتیجه، گروهی خداپرست ماندند و گروهی هم بت‌پرست شدند. اگر خدا مقدّر نکرده بود که مردم مدتی در زمین زندگی کنند، با نابودی بت‌پرستان، حتماً به اختلافاتشان خاتمه می‌داد.\nبه بهانۀ ردّ قرآن می‌پرسیدند: «چرا برای محمد معجزه‌ای از طرف خدا فرستاده نمی‌شود؟» بگو: «معجزه امری غیبی است. علمش هم فقط پیش خداست. حالا که قرآن را قبول نمی‌کنید، منتظر عذاب باشید. من هم در کنارتان منتظر می‌مانم!»\nوقتی به مردم، بعد از آن‌همه جهل و خرافه که گریبانشان را گرفته بود، معارف ناب قرآنی چشاندیم، برضدّ آیه‌هایمان نقشه کشیدند! بگو: «خدا برضدّ آن مردم سریع‌تر نقشه می‌کشد.» چون مأموران ما همۀ کارهایتان را از لوح محفوظ بازنویسی می‌کنند.\nاوست که در خشکی و دریا به‌آرامی سِیرتان می‌دهد. وقتی سوار کشتی می‌شوید و کشتی‌ها مسافرانشان را با بادی ملایم و نشاط‌آور به‌طرف مقصد می‌برند، ناگهان طوفانی شدید کشتی‌ها را به محاصره درمی‌آورَد و امواجی سهمگین مسافران را درمی‌نوردد. آنجا دیگر خیال می‌کنند که کارشان تمام است! در این گیرودار، خدا را از تهِ دل این‌طور صدا می‌زنند: «اگر ما را از این ورطه نجات دهی، حتماً شکرگزار می‌شویم!»\nاما همین‌که خدا نجاتشان می‌دهد، باز از سرِ خیره‌سری، در جامعه گردن‌کلفتی می‌کنند. مردم! این گردن‌کلفتی‌هایتان فقط به‌ضرر خودتان است: چند روزی از زندگی دنیا بهره‌مند می‌شوید؛ ولی دست‌آخر، به‌سوی ماست برگشتنتان. آن‌وقت، از کارهایتان باخبرتان می‌کنیم.\nناپایداریِ زندگی دنیا مثل این است که بارانی از آسمان می‌فرستیم. با آن، سبزی‌ها ‌و گیاهان گوناگونِ زمین رشد می‌کند که انسان و حیوان از آن می‌خورند؛ به‌طوری‌که وقتی زمین به اوج سرسبزی و طراوتش می‌رسد و مردم خیال می‌کنند که تا همیشه از آن بهره‌مند خواهند بود، ناگهان شبی یا روزی، سرما و صاعقه‌ای می‌فرستیم و آن را چنان به خس‌وخاشاک تبدیل می‌کنیم که گویی اصلاً گیاهی در کار نبوده است! برای مردمی که فکرشان را به‌کار می‌اندازند، آیه‌های خود را این‌طور توضیح می‌دهیم!\nخدا همگان را به سرای امنیت و آرامش دعوت می‌کند. هرکه را هم لایق ببیند، به راه درست زندگی می‌برد.\nکسانی که خوبی کنند، پاداشی می‌گیرند که بهترین است و تازه بیشتر از حدّ تصورشان هم می‌گیرند. در قیامت، اثری از خجلت و خواری در چهره‌هایشان پیدا نیست. آن‌ها بهشتی‌اند و آنجا ماندنی.\nدر مقابل، کسانی که کارهای زشت کنند، به‌همان اندازه مجازات می‌شوند. ابر تیرۀ خفت‌و‌خواری همۀ وجودشان را فرا می‌گیرد و در برابرِ خدا هیچ پشت‌وپناهی ندارند. صورت‌هایشان چنان تاریک است که گویی با پاره‌هایی از شب تار، پوشیده شده! آن‌ها جهنمی‌اند و آنجا ماندنی.\nبه فکر روزی باشید که همگان را در صحنۀ قیامت جمع می‌کنیم. وقت داوری که برسد، به بت‌پرست‌ها می‌گوییم: «شما و بت‌هایتان، هر کدام، در جایگاه خودش قرار بگیرد!» با این کار، بِینشان جدایی می‌اندازیم. بت‌هایشان به آن‌ها می‌گویند: «اساساً ما را نمی‌پرستیدید! بلکه بافته‌های ذهنی خودتان را می‌پرستیدید\nهمین بس که خدا بینِ ما و شما شاهد باشد. ما که به پرستش شما کاملاً بی‌اعتنا بودیم.»\nآنجاست که هرکس نتیجۀ کارهایی را که از پیش فرستاده، به‌چشم می‌بیند و همگی فقط به‌سوی خدا، همه‌کارۀ حقیقی‌شان، برگردانده می‌شوند. بت‌های ساختگی‌شان هم از جلوی چشم آن‌ها غیبشان می‌زند!\nبپرس: «کیست که از آسمان و زمین به شما روزی می‌دهد؟ یا کیست که صاحب‌اختیار شنوایی و ‌بینایی شماست؟ و کیست که موجود زنده را از مادّۀ بی‌جان می‌سازد و مادّۀ بی‌جان را از موجود زنده؟ و بالاخره، کیست که کار جهان را اداره می‌کند؟!» فوری می‌گویند: «خدا.» بگو: «پس چرا از پرستش بت‌ها دست برنمی‌دارید؟!\nاین است خدایی که صاحب‌اختیار حقیقی شماست؛ آن‌سوی مرزهای حقیقت چیست؟ جز گمراهی؟!‌ ‌پس به کجا می‌برندتان؟!»\nبله، حرف خدا دربارۀ ایمان‌نیاوردنِ کسانی که به‌راه انحراف رفته‌اند، این‌طور درست از آب درآمد.\nبپرس: «بتی سراغ دارید که موجودات را پدید آورَد و بعد از مرگ، دوباره زنده‌شان ‌کند؟!» بگو: «اما خدا چنین می‌کند. پس چرا از مسیر حق به انحراف کشیده می‌شوید؟!»\nباز بپرس: «بتی سراغ دارید که به‌سوی حق راهنمایی کند؟!» و بگو: «ولی، خدا به‌سوی حق راهنمایی می‌کند. آیا آن‌که به‌سوی حق راهنمایی می‌کند، بیشتر لایق پیروی است یا کسی که حتی خودش هم راه را بلد نیست و باید راهنمایی‌اش کرد؟! چه‌تان شده؟! چطور قضاوت می‌کنید؟!»\nبیشترشان فقط بندۀ خیالات‌اند! خیال‌بافی اصلاً به‌درد شناخت حقیقت نمی‌خورد. خدا می‌داند که چه کارهایی از سرِ خیال‌پردازی می‌کنند.\nنه‌تنها محال است این قرآن ساختگی و از طرف غیر‌خدا باشد، بلکه تأییدی است بر کتاب‌های آسمانیِ موجود و شرحی بر آن‌ها. جای هیچ شک‌وشبهه‌ای هم در آن نیست؛ چون از طرف صاحب‌اختیار جهانیان است.\nیعنی می‌گویند این قرآن ساخته‌وپرداختۀ محمد است؟! بگو: «اگر راست می‌گویید، سوره‌ای مِثلش بیاورید و در برابر خدا هرکه را می‌توانید برای کمک‌گرفتن در این کار دعوت کنید.»\nاما آن‌ها عجولانه قرآنی را دروغ می‌دانند که به عمق معارفش پی نبرده‌اند و هنوز وعده و وعیدش درباره‌شان عملی نشده است. پیشینیان هم به همین دلیل معارف دینی را دروغ دانستند. پس ببین عاقبت بدکارها چه شد!\nبعضی مردم بت‌پرست به قرآن ایمان می‌آورند و عده‌ای، به‌انگیزۀ خرابکاری، ایمان نمی‌آورند؛ خدا از حال این خرابکارها آگاه است.\nاگر تو را دروغگو دانستند، بگو: «کارهای من به خودم مربوط است و کارهای شما به خودتان. شما پاسخ‌گوی کارهای من نیستید و من هم پاسخ‌گوی کارهای شما نیستم.»\nبعضی بت‌پرست‌ها به حرف‌هایت فقط ظاهراً خوب گوش می‌دهند. مگر می‌توانی به گوش جماعتی که خودشان را به کری زده‌اند،نآ حرفی برسانی؟! فارغ از اینکه عقلشان را هم به‌کار نمی‌اندازند!\nبعضی هم ظاهراً به تو چشم می‌دوزند. مگر می‌توانی راه را به جماعتی نشان دهی که خودشان را به کوری زده‌اند؟! فارغ از اینکه بصیرت به‌خرج نمی‌دهند!\nالبته خدا ابداً چشم و گوشِ جان کسی را نمی‌بندد؛ بلکه خودشان چشم و گوشِ جانشان را می‌بندند.\nروز قیامت که خدا جمعشان می‌کند، گویی فقط لحظه‌ای از روز و به‌اندازۀ یک سلام‌وتعارف در برزخ مانده‌اند! کسانی که دیدار خدا را دروغ می‌دانستند، با انتخاب‌‌نکردن راه درست زندگی،‌آن روز سرمایۀ عمرشان را بربادرفته می‌بینند.\nبعضى عذاب‌هایى را که به آن‌ها وعده داده‌ایم، چه اینجا نشانت بدهیم  چه جانت را بگیریم و در قیامت نشانت بدهیم، به‌هرحال، به‌سوی ماست برگشتنشان. در ضمن، خدا هم شاهد کارهایشان است!\nبرای هر ملتی پیامبری آمد. وقتی پیام الهی را ابلاغ می‌کرد، با قبول گروهی از مردم و امتناع گروهی دیگر، عادلانه و بی‌آنکه به آن‌ها ستم شود، بینشان داوری می‌شد.\nبت‌پرست‌ها می‌پرسند: «اگر راست می‌گویید، این وعدۀ عذاب کِی می‌رسد پس؟!»\nبگو: «من اختیار ‌زیان و سود خودم را هم ندارم، به‌جز آن مقداری که خدا بخواهد؛ ولی هر ملتی برای مدتی در دنیا عمر می‌کنند و وقتی عمرشان تمام شود، نمی‌توانند حتی برای لحظه‌ای هم آن را عقب و جلو بیندازند.»\nبگو: «به‌نظر شما، اگر عذاب الهی در خواب شبانه یا در روز روشن سراغتان بیاید، می‌توانید دفعش کنید؟! آخر، گناهکارها چرا عذاب فوری می‌خواهند؟!\nنکند وقتی عذاب بیاید، می‌خواهید به قرآن ایمان بیاورید؟! الان دیگر؟! با آنکه با درخواست فوریِ عذاب، مسخره‌بازی درمی‌آوردید؟!»\nروز قیامت هم، به بدکارها گفته می‌شود: «بچشید عذاب ابدی را! جز این است که به‌سزای کارهای زشتتان مجازات می‌شوید؟!»\nدوباره از تو جویا می‌شوند: «آن عذابِ وعده‌داده‌‌‌شده واقعاً راست است؟!» بگو: «بله، قسم به خدا که راستِ راست است و شما نمی‌توانید حریف خدا شوید.»\nموقع رسیدن عذاب، هر بدکاری به‌فرض هم تمام داراییِ زمین را داشته باشد، برای رهایی از عذاب هزینه‌اش می‌کند! ولی فایده‌ای ندارد. وقتی این بدکارها عذاب را ببینند، پشیمانی‌شان را پنهان می‌کنند تا پیش دیگران کم نیاورند! به‌هرحال، عادلانه و بی‌آنکه به آن‌ها ستم شود، بینشان داوری می‌شود.\nبدانید آنچه در آسمان‌ها و زمین است، فقط مال خداست. بدانید وعدۀ خدا راست است؛ ولی بیشترشان این حقایق را نمی‌دانند.\nاوست که شما را به دنیا می‌آورد و از دنیا می‌برد و فقط به‌سوی او برتان می‌گردانند.\nمردم! از طرف صاحب‌اختیارتان پندی آمده است برایتان و درمانی برای دردهای روحی‌تان و راهنمایی و رحمتی ویژه برای مؤمنان.\nبگو: «این‌همه فواید قرآن از سرِ لطف و رحمت خداست و همین‌هاست که باید مایۀ شادی دلِ مسلمانان باشد؛ چون این‌ها از هر مال‌ومنالی که جمع کنند، بهتر است.»\nبگو: «نظرتان چیست دربارۀ اینکه خدا نعمت‌هایی روزی‌تان کرده و شما خودسرانه بعضی را حرام می‌کنید و بعضی را حلال! خدا اجازۀ این کار را داده؟! یا اینکه به خدا نسبت دروغ می‌دهید؟!»\nکسانی که به خدا نسبت دروغ می‌دهند، برای توجیه این کارشان در روز قیامت، چه فکری کرده‌اند؟! خدا به مردم لطف دارد که این نعمت‌ها را می‌دهد؛ ولی بیشترشان، با آن خودسری‌ها، شکرش را به‌جا نمی‌آورند.\nپیامبر! تو در هر حالی باشی و هر آیه و سوره‌ای از قرآن را از طرف خدا تلاوت کنی و همین‌طور همۀ شما دست به هر کاری بزنید، وقت اقدام به آن‌ها، ما کاملاً شاهد و ناظریم. به‌اندازۀ ذره‌ای، نه در زمین از خدا پنهان است و نه در آسمان. همچنین، کوچک‌تر از ذره یا بزرگ‌تر از آن، هرچه هست، در کتاب مبین ثبت است.\nبدانید که دوستان خدا نه ترسی بر آنان غلبه می‌کند و نه غصه می‌خورند؛\nهمان کسانی که واقعاً ایمان آورده‌اند و مراقب رفتارشان هستند.\nمژده باد بر آنان در زندگی دنیا و آخرت! این وعدۀ خداست و وعده‌های خدا تغییرناپذیر است. این است آن کامیابی بزرگ!\nپیامبر! حرف‌های بیجای دشمنان غصه‌دارت نکند؛ چون عزت و آبرو یکسره دست خداست و او شنوای داناست.\nبدانید اختیار اهل آسمان‌ها و زمین دست خداست. کسانی که غیرخدا را می‌پرستند، اساساً آن بت‌ها را نمی‌پرستند؛ بلکه فقط بافته‌های ذهنیِ خودشان را می‌پرستند و فقط به حدس و گمان تکیه می‌زنند!\nاوست که شب را برایتان تاریک آفریده است تا در آن استراحت کنید و روز را روشن، تا به کار مشغول شوید. در این پدیده‌ها، برای مردمی که گوش شنوا دارند، نشانه‌هایی از یکتاییِ خداست.\nبت‌پرست‌ها ادعا می‌کنند: «خدا برای خودش فرزندی انتخاب کرده!» او منزّه از این حرف‌هاست و از داشتن فرزند، بی‌نیاز؛ چون آنچه در آسمان‌ها و زمین است، فقط مال اوست. شما هم دلیلی بر درستیِ حرفتان ندارید. چرا از روی نادانی، چیزی به خدا نسبت می‌دهید؟!\nهشدارشان بده: «کسانی که به خدا نسبت دروغ می‌دهند، هرگز روی خوشبختی را نمی‌بینند.»\nالبته با این دروغگویی‌ها، خوشی‌های ناچیز و زودگذری در دنیا گیرشان می‌آید؛ ولی دست‌آخر، به‌سوی ماست برگشتنشان و آن‌وقت به‌سزای بی‌دینی‌هایشان، عذاب سختی به آن‌ها می‌چشانیم!\nداستان نوح را برای بت‌پرست‌ها بخوان: او قومش را به مبارزه طلبید: «مردم! اگر تحمل حضورم برایتان سخت است و یادآوری آیه‌های خدا برایتان سنگین است و اگر قصد مقابله دارید، بدانید توکلم فقط به خداست؛ پس فکرهایتان را روی هم بگذارید و بت‌هایتان را جمع کنید و هر کاری می‌توانید، بکنید تا مبادا بعدها غصه بخورید که چرا فلان کار را نکردید! بعد، کارم را تمام کنید و مهلتم ندهید\nاگر هم از قبول رسالتم سرپیچی کردید، من ضرر نمی‌کنم؛ چون من که از شما مزدی نخواسته بودم. مزد زحمت‌هایم فقط با خداست و مأمورم تسلیم او باشم.»\nولی دروغگو دانستندش. پس او و آنانی را نجات دادیم که در آن کشتی عظیم همراهش بودند و آنان را جانشین بی‌دین‌ها کردیم و کسانی را هم غرق کردیم که آیاتمان را دروغ دانستند. پس ببین چه شد عاقبت این هشدارداده‌شده‌ها!\nبعد از نوح، پیامبران دیگری برای راهنماییِ قوم‌وقبیله‌هایشان فرستادیم. آنان هم برای مردم معجزه‌هایی آوردند؛ اما مردم از سرِ لج‌بازی بنا نداشتند حقایقی را باور کنند که از قبل دروغ دانسته بودند. بر دل‌های تجاوزکارها این‌طور مُهر بدبختی می‌زنیم.\nباز، بعد از آن پیامبران، موسی و هارون را با معجزه‌هایمان برای راهنمایی فرعون و ‌نزدیکانش فرستادیم؛ اما خوی تکبرشان را ادامه دادند؛ چون‌که جماعتی گناهکار بودند.\nهمین‌که از طرف ما معجزه‌های بِحقّی برایشان آمد، ادعا کردند: «این‌ها فقط جادوجنبل‌های رایج است!»\nموسی گفت: «آیا این حرف‌ها را دربارۀ معجزه‌های بِحقّی که برایتان آمده است، می‌زنید؟! آیا با توجه به اینکه جادوگرها به هدفشان نمی‌رسند، باز هم این معجزه‌ها جادوجنبل است؟!»\nفرعونیان گفتند: «آمده‌ای تا ما را از کارهایی منصرف کنی که دیدیم پدرانمان دنبال آن‌اند؟ بعدش هم خودت و برادرت قدرت را در این کشور به‌دست بگیرید؟! محال است حرف‌هایتان را باور کنیم.»\nفرعون دستور داد: «همۀ جادوگران کاربلد مصر را پیش من جمع کنید.»\nوقتی جادوگرها آمدند، موسی به آن‌ها گفت: «هرچه در چنته دارید،‌رو کنید.»\nوسایل جادوگری‌شان را که انداختند، موسی گفت: «آنچه کردید، همه‌اش جادو بود. حتماً خدا باطلش خواهد کرد؛ زیرا خدا کار خرابکارها را سروسامان نمی‌دهد.\nخدا وعدۀ حتمی‌اش را با برتری معجزه‌هایش عملی می‌کند، هرچند گناهکارها خوششان نیاید!»\nدست‌آخر، به‌جز عدۀ کمی از قوم موسی، کسی حرف‌هایش را باور نکرد، آن‌هم با ترس از فرعون و نزدیکانش که مبادا شکنجه‌شان کنند. جدّاً که فرعون در سرزمین مصر، قلدر و متجاوز بود.\nموسی گفت: «مردم! اگر واقعاً خدا را باور کرده‌اید و تسلیمِ محض اویید، فقط به او توکل کنید.»\nآنان هم گفتند: «توکل ما فقط به خداست. خدایا، ما را وسیله‌ای برای آزمایش جماعت بدکار قرار نده\nو از سرِ لطفت، از شرّ دشمنان بی‌دین نجاتمان بده.»\nبه موسی و برادرش وحی کردیم: «برای قومتان در سرزمین مصر شهرک‌سازی کنید و خانه‌هایتان را روبه‌روی‌هم بسازید و نماز را با آدابش بخوانید و تو ای موسی، رهایی از چنگال فرعونیان را به مؤمنان مژده بده.»\nموسی این‌طور گفت: «خدایا، در زندگی دنیا به فرعون و اطرافیانش زر و زیورِ بسیار و اموالِ بی‌شمار دادی؛ اما خدایا، دست‌آخر مردم را از راه‌ورسم درست زندگی منحرف کردند. خدایا، اموالشان را از بین ببر و دل‌هایشان را سفت‌وسخت کن؛ چون‌که آن‌ها ایمان نمی‌آورند تا بالاخره عذاب زجرآور را به‌چشم خودشان ببینند.» هارون هم آمین گفت.\nخدا فرمود: «خواسته‌تان پذیرفته شد؛ پس در انجام‌دادن مأموریتتان ثابت‌قدم باشید و دنبال راه‌وروش نادان‌ها نیفتید.»\nبنی‌اسرائیل را از دریا عبور دادیم. فرعون و ‌سپاهیانش از روی سرکشی و دشمنی تعقیبشان کردند... تا اینکه وقتی فرعون داشت غرق می‌شد، گفت: «ایمان آوردم که معبودی نیست، جز همانی که بنی‌اسرائیل به او ایمان آورده‌اند و من دیگر جزو آن‌هایی‌ام که تسلیم محض‌اند!»\nحالا دیگر؟! درحالی‌که قبلاً سخت نافرمانی می‌کردی و جزو خرابکارها بودی!\nامروز جنازه‌ات را از آب بیرون می‌اندازیم تا عبرتی برای آیندگان باشی. بماند که خیلی از مردم از عبرت‌های ما غافل‌اند.\nبنی‌اسرائیل را در منطقۀ حاصلخیز مصر و شامات سکونت دادیم و خوراکی‌های پاک‌وپاکیزه روزی‌شان کردیم. اگر اختلافی هم داشتند، ابداً از سرِ ناآگاهی نبود. در روز قیامت، خدا در هر چیزی که سرش اختلاف داشتند، بینشان داوری می‌کند.\nاگر در مطالبی که در این سوره به‌سویت فرستادیم، شک داری، از کسانی بپرس که قبل از تو کتاب‌های آسمانی را می‌خوانده‌اند، تا بدانی هرچه از طرف خدا به دستت رسیده، درست است. پس برای لحظه‌ای حتی، شک به دلت راه نده\nو برای لحظه‌ای حتی، از آن دسته افرادی نباش که آیه‌هایمان را دروغ می‌دانند، که سرمایۀ عمرت را می‌بازی\nکسانی که وعدۀ عذاب خدا درباره‌شان حتمی شده است، ایمان نمی‌آورند؛\nحتی به‌فرض محال، تمام معجزه‌ها هم برایشان بیاید! تا اینکه بالاخره عذاب زجرآور را با چشم خودشان ببینند!\nچرا اهالی هیچ کدام از شهرهایی که پیامبرشان را انکار کردند، به‌وقتش ایمان نیاوردند تا ایمانشان به‌دردشان بخورد؟‍! جز قوم یونس که وقتی با دیدن نشانه‌های عذاب، به‌موقع ایمان آوردند، به خفت‌وخواری در‌‌زندگی دنیا دچارشان نکردیم و تا آخر عمر از نعمت‌های دنیا بهره‌مندشان کردیم.\nاگر خدا می‌خواست، همۀ مردم زمین به‌زور ایمان می‌آوردند. پس ای محمد، حالا که ایمان اجباری بی‌فایده است، تو می‌خواهی مردم را مجبور کنی ایمان بیاورند؟!\nاصلاً محال است کسی ایمان بیاورد، مگر اینکه خدا توفیق دهد. خدا سرتاپای وجود کسانی‌‌را که عقلشان را به‌کار نمی‌اندازند، با تباهی آلوده می‌کند.\nبگو: «به شگفتی‌های آفرینش در آسمان‌ها ‌و زمین خوب نگاه کنید که چطور به ایمان‌آوردن دعوتتان می‌کنند! این نشانه‌ها و آن هشدارها برای جماعتی که ایمان نمی‌آورند، چه سودی دارد؟!»\nمگر نه این است که آن‌ها چشم‌به‌راه روزگاری‌اند مثل روزگار سختِ گذشتگانِ قبل از خودشان؟! بگو: «منتظر عذاب باشید. من هم در کنارتان منتظر می‌مانم!»\nآن‌وقت، به‌وقتِ آمدن عذاب، پیامبرانمان و مؤمنان را نجات می‌دادیم. همان‌طورکه آنان را نجات دادیم، به‌عهدۀ ماست که مسلمانان را هم نجات دهیم.\nبگو: «مردم! اگر در حقانیت دینی که آورده‌ام تردید دارید، بدانید هرگز بت‌هایی را نمی‌پرستم که به‌جای خدا می‌پرستید؛ بلکه تنها خدایی را‌می‌پرستم که بالاخره جانتان را می‌گیرد. من مأمورم مسلمان باشم.»\nهمچنین، به من فرمان رسیده که: «با میانه‌‌روی و با همۀ وجودت به دین اسلام رو بیاور و برای لحظه‌ای حتی، بت‌پرست نشو!\nبه‌جای خدا، بت‌هایی را صدا نزن که سود و زیانی به تو نمی‌رسانند. اگر این کار را بکنی، آن‌وقت تو هم بدکار می‌شوی.\nاگر خدا ضرری به تو بزند، کسی جز خودش نمی‌تواند برطرفش کند. اگر هم سودی برایت بخواهد، کسی نمی‌تواند جلوی لطفش را بگیرد. هریک از بندگانش را شایسته ببیند، لطف خود را نصیبش می‌کند؛ زیرا او آمرزندۀ مهربان است.»\nبگو: «مردم! این قرآن که همه‌اش درست است، از طرف خدا برایتان آمده است. پس هرکه در راه درست قدم بردارد، سودش به جیب خودش می‌رود و هرکه به بیراهه برود، دودش به چشم خودش می‌رود. من همه‌کاره‌تان نیستم تا به‌زور به راهتان بیاورم!»\nدنباله‌روِ چیزی باش که به تو وحی می‌شود و در برابر سختی‌ها صبوری کن تا خدا میان تو و بت‌پرست‌ها داوری کند که او بهترینِ داورهاست.\nالف، لام، را.این کتابی ‌است از طرف کاردرستِ آگاهی که آیه‌هایش یک هدف را دنبال می‌کند و به‌طور مشروح آمده است.\nبا این پیام که جز خدا را نپرستید. من از طرفش هشداردهنده و مژده‌رسان به شمایم.\nو اینکه از خدا آمرزش بخواهید و به‌سویش برگردید تا زندگی خوبی تا پایان عمر نصیبتان کند. بله، خدا به هر شخص لایقی به‌اندازۀ لیاقتش می‌دهد. اگر از این دستورها سرپیچی کنید، من می‌ترسم گرفتار عذابِ روزی بزرگ شوید!\nچون به‌سوی خداست برگشتنتان و او از عهدۀ هر کاری برمی‌آید.\nبدانید بت‌پرست‌ها سر در لاک می‌کنند و جامه بر سر می‌کشند تا قرآن را نشنوند و پیامبر را نبینند! ولی بدانید در آن وقت هم، خدا می‌داند چه‌ها پنهان می‌کنند و چه‌ها آشکار؛ زیرا او می‌داند هر آنچه را در دل‌ها می‌گذرد\nهر موجود زنده‌ای روی زمین زندگی می‌کند، روزی‌اش به‌عهدۀ خداست. او زیستگاه دائمی و موقتیِ همۀ آن‌ها را می‌داند. تمام این‌ها در کتاب مبین ثبت است.\nهم‌اوست‌که آسمان‌ها ‌و زمین را و آنچه میان آن دو است، در ‌طول شش مرحله آفرید و فرمانروایی‌اش بر جهان بر اساس آگاهی است. هدف از آفرینش این بوده است که امتحانتان کند تا ببیند کدامتان بهتر رفتار می‌کنید. اگر به آن‌ها بگویی: «شما بعد از مرگ حتماً زنده می‌شوید»، بت‌پرست‌های بی‌دین حتماً می‌گویند: «این ادعا علناً جادوجنبل است!»\nاگر عذابی را که مستحق آن‌اند، مدتی عقب بیندازیم، به‌‌مسخره می‌گویند: «چه چیزی مانع آمدنش شده؟!» ولی بدانید روزی‌که آن عذاب سراغشان بیاید، دیگر برگشتنی در کار نیست! و همان عذاب‌هایی به جانشان می‌افتد که مسخره‌اش می‌کردند.\nاگر از سرِ لطفمان به انسان نعمتی بچشانیم و بعد از مدتی از روی حکمت از او پس بگیریم، حتماً ناامید‌و ناسپاس می‌شود؛\nولی اگر بعد از بلایی که سرش آمده، طعم آسایش به او بچشانیم، به‌جای شکر و شادی، با غفلت و ‌غرور می‌گوید: «مشکلاتم حل شد!» معلوم است که شادیِ ‌کاذب و خودپسندی، وجودش را فرا گرفته است.\nاما کسانی که در برابر سختی‌ها استقامت می‌ورزند و به‌شکرانۀ نعمت‌ها کارهای خوب می‌کنند، آمرزش و پاداشی بزرگ در انتظارشان است.\nنکند بعضی آیه‌هایی را که به تو وحى مى‌شود، به مردم نرسانی و دلت بگیرد، از ترس اینکه بت‌پرست‌ها بگویند: «چرا گنجى بر او فرستاده نشده یا فرشته‌اى همراهش نیامده؟!» پیامبر، تو فقط هشداردهنده‌اى. همه‌کارۀ موجودات خداست.\nیا از ترس اینکه بگویند: «این ‌قرآن ساخته‌‌وپرداختۀ خودش است!» بگو: «اگر راست می‌گویید، ده ‌سورۀ ساختگی مثل آن بیاورید و در برابر خدا هرکه را می‌توانید، برای کمک در این کار دعوت کنید.\nاگر به دعوتتان پاسخ مثبت ندادند، بدانید این ‌‌قرآن به علم الهی فرستاده شده است و نیز معبودی جز خدا نیست. حالا دیگر مسلمان می‌شوید؟»\nآن‌هایی که زندگی دنیا و زرق‌وبرقش را می‌خواهند، نتیجۀ دوندگی‌هایشان را همین جا کامل به آن‌ها می‌دهیم و در این ‌دنیا چیزی از حقّشان کم گذاشته نمی‌شود!.\nآن‌ها کسانی‌اند که در آخرت، فقط آتش نصیبشان می‌شود! تمام فن‌آوری‌های مادی‌شان هم به‌هدر رفته و همۀ کارهایشان بی‌اثر است\nافرادی را در نظر بگیرید مانند محمد که هم از بصیرتی الهی برخوردار است، هم شاهدی مثل علی برای حقانیتش دارد که جانِ او و دنباله‌روِ اوست و هم توراتِ موسی که رهبر و راهنمای مردم بود، آمدنش را از قبل خبر داده بود. حال، چنین افرادی برابرند با آن‌هایی که این ویژگی‌ها را ندارند؟! این افرادِ بابصیرت‌قرآن را باور دارند؛ ولی هر جماعتی که قرآن را باور نکند، آتش وعده‌گاهش است. پیامبر! ذره‌ای در حقانیت قرآن شک نکن که آن کلامِ حق خداست؛ اما بیشترِ مردم دنیاطلب به آن ایمان نمی‌آورند.\nچه کسانی بدکارتر از آن‌هایی‌اند که به خدا نسبت دروغ می‌دهند؟! آن‌ها را در قیامت در برابر خدا احضار می‌کنند و شاهدان اعمال شهادت می‌دهند: «این‌ها بودند که به خدا نسبت دروغ می‌دادند. هان! لعنت خدا بر بدکارها!»\nهمان‌هایی که مانع بندگی خدا می‌شوند و راه مستقیم خدا را کج نشان می‌دهند و همان‌ها آخرت را باور ندارند.\nآن‌ها محال است با رفتار زشتشان حریف خدا در زمین شوند. در برابر خدا هیچ ‌کس‌وکاری ندارند و عذابشان دو برابر است. اگر بی‌دینی می‌کنند، برای این است که دیگر تحمل شنیدن ‌و دیدنِ آیه‌ها ‌و نشانه‌های ما را نداشتند!\nآن‌ها سرمایۀ عمرشان را از کف داده‌اند و در قیامت، بت‌های ساختگی‌شان از جلوی چشم آن‌ها غیبشان می‌زند!\nبدون ‌شک، ورشکسته‌ترین مردم در آخرت، همان‌هایند!\nدر مقابل، کسانی که ایمان بیاورند و کارهای خوب بکنند و اطمینانشان به خدا باشد، بهشتی‌اند و آنجا ماندنی.\nحال و روز این دو گروه مثل وضعیت کر و کور است در مقایسه با بینا و شنوا. حال و روزشان یکی است؟! پس چرا به‌خود نمی‌آیید؟!\nنوح را برای راهنمایی قومش فرستادیم. به آن‌ها می‌گفت: «من برایتان هشداردهنده‌ای باصراحتم\nکه جز خدا را نپرستید. من می‌ترسم گرفتار عذابِ روزی زجرآور شوید!»\nدر جواب دعوتش، خواصِ بی‌دینِ جامعه گفتند: «از نظر ما، تو فقط بشری هستی مثل خودمان! این‌طور که ما می‌بینیم، از بین ما تنها مشتی پابرهنۀ زودباور دنبالت راه افتاده‌اند! تو و آن‌ها امتیازی که نسبت به ما ندارید، هیچ؛ تازه فکر می‌کنیم که همه‌تان دروغگویید!»\nگفت: «‌مردم! اگر معجزه‌ای از طرف خدا داشته باشم و از طرف خودش به من حقایقی داده باشد که به‌دلیل بی‌بصیرتی بر شما مخفی مانده باشد، به‌نظرتان می‌توانیم به ‌پذیرفتنش مجبورتان کنیم؛ درحالی‌که به آن ‌حقایق میلی ندارید؟!\nمردم! من که برای تبلیغ دین پولی از شما نمی‌خواهم. مزدم تنها به‌عهدۀ خداست. برای به‌دست‌آوردن دل شما هم، مؤمنان را از خودم دور نمی‌کنم؛ چون آن‌ها روزی به ملاقات خدا می‌روند و حسابشان با اوست، نه من. ولی به‌نظر من شما جماعتی هستید که خودتان را به ‌نادانی زده‌اید\nمردم! به‌فرض از خودم دورشان کنم، آن‌وقت چه کسی از خشم خدا نجاتم می‌دهد؟! پس چرا به‌خود نمی‌آیید؟!\nادعا نمى‌کنم که گنجینه‌هاى رحمت خدا پیش من است و به‌خودیِ‌خود علم غیب ندارم. ادعا هم نمى‌کنم که من فرشته‌ام! دربارۀ مردمی که در چشمتان خواروخفیف‌اند، ادعا نمی‌کنم که خدا به آن‌ها خیری نخواهد داد؛ چون خدا از دلشان بهتر خبر دارد. اگر چنین ادعایی بکنم، بدکار خواهم بود.»\nدست‌آخر، خواص بی‌دین گفتند: «داری با ما جرّوبحث می‌‌کنی! زیادی هم جرّوبحث می‌‌کنی! اگر راست می‌گویی، آن‌عذابی که ما را از آن می‌ترسانی، به سرمان بیاور!»\nگفت: «اِن‌شاء‌الله که خدا شما‌را دچار آن عذاب خواهد کرد! شما هم نمی‌توانید حریف خدا شوید\nاگر خدا بخواهد برای بی‌لیاقتی‌تان به‌حال خودتان رهایتان کند، حتی اگر بخواهم نصیحتتان کنم، دیگر نصیحتم در شما تأثیری ندارد؛ چون‌که او صاحب‌اختیارتان است و فقط به‌سوی او برتان می‌گردانند.»\n‌پیامبر! بت‌پرست‌ها می‌گویند: «این حرف‌ها را محمد، به‌دروغ، به نوح نسبت می‌دهد!» بگو: «به‌فرض که این حرف‌ها را از خودم به نوح نسبت داده باشم، گناهش به گردن خودم است؛ ولی شما به‌هرحال گناهکارید و من از وضع شما ناراحتم.»\nبه نوح وحی شد: «از قومت، جز آنانی که تابه‌حال ایمان آورده‌اند، کس دیگری ایمان نخواهد آورد؛ بنابراین از کارهایی که می‌کنند، دیگر غم‌وغصه به دلت راه نده\nو با نظارت و راهنمایی‌های ما، آن کشتی عظیم را محکم بساز و دربارۀ نجات بدکارها دیگر حرفی با من نزن! چون همه‌شان غرق خواهند شد.»\nاو به ساختن آن کشتی عظیم مشغول شد.‌هر بار که خواص بی‌دین جامعه از کنارش رد می‌شدند، مسخره‌اش می‌کردند. نوح تهدیدشان کرد: «اگر ما را مسخره می‌کنید، ما هم مثل خودتان مسخره‌تان می‌کنیم.\nبالاخره خواهید فهمید که عذاب خوارکنندۀ دنیا سراغ چه کسی می‌آید و عذاب دائمی آخرت یقۀ چه کسی را می‌گیرد!»\nگذشت تا... وقتی فرمانمان فرا رسید و تنورها فوران کردند، به نوح گفتیم: «از هر نوع حیوانِ منطقۀ زندگی‌ات یک ‌جفت سوار آن کشتی عظیم کن. اعضای خانواده‌ات را هم، جز آن‌هایی که عذاب بر آن‌ها حتمی شده است. مؤمنان را هم سوار کن.»البته با نوح، جز عدۀ کمی ایمان نیاورده بودند!\nندا داد: «سوار آن کشتی عظیم شوید که حرکت‌کردن و پهلوگرفتنش با نام خداست و او مسافرانش را می‌آمرزد و نجاتشان می‌دهد؛ چون او آمرزندۀ مهربان است.»\nکشتی مسافرانش را میان امواجی خروشان به‌پیش می‌بُرد.هنگام سوارشدن، نوح پسرش را که در کناری ایستاده بود، صدا زد: «پسرجان، بیا با ما سوار کشتی شو و با بی‌دین‌ها نباش!»\nپسرش گفت: «به بالای کوهی پناه می‌برم که از شرّ سیلاب حفظم کند!» نوح گفت: «امروز در برابر خروش خشم خدا، هیچ پشت‌وپناهی نیست؛ جز برای کسی که خدا به او رحم کند.» آب به‌سرعت، بالا می‌آمد و هنوز گفت‌وگو بینشان تمام نشده، امواج میانشان فاصله انداخت و پسر نوح هم به غرق‌شده‌ها پیوست.\nبعد از هلاکت بی‌دین‌ها، دستور رسید:‌«ای ‌زمین، آب‌‌هایت را فرو ببر و ای ‌آسمان، دیگر نبار.» سیلاب فرو نشست و دستور خدا به سرانجام رسید. کشتی بر کوهِ جودی آرام و قرار گرفت و صدایی برخاست: «نفرین بر مردم بدکار!»\nداخل کشتی، نوح خدا را صدا زد: «خدایا، پسرم که جزو افراد خوب خانواده‌ام بود و وعدۀ تو برای نجاتشان حتمی بود؛ با‌این‌حال، قضاوت با توست که تو عادل‌تر از همۀ داورانی.»\nفرمود: «نوح، او دیگر جزو افراد خوب خانواده‌ات نبود! چون تمام وجودش را پلیدی فراگرفته بود. پس چیزی را که نمی‌دانی، از من نخواه. من نصیحتت می‌کنم که مبادا به ندانم‌کاری دچار شوی!»\nگفت: «خدایا، از درخواست چیزی که آن را نمی‌دانم، به تو پناه می‌برم و اگر مرا نیامرزی و به من لطف نکنی، سرمایۀ عمرم را می‌بازم.»\nبه نوح گفته شد: «در سایۀ سلامت و برکت‌های ما بر تو و همراهانت و نسل شایسته‌شان، از کشتی پیاده شو. البته در آینده، نسل ناشایستی از آن‌ها به‌وجود می‌آید که از نعمت‌های دنیوی برخوردارشان خواهیم کرد؛ ولی در نتیجۀ ناشکری، از طرف ما عذابی زجرآور سروقتشان می‌آید.»\nداستان نوح جزو خبرهای غیبی است که به تو وحی می‌کنیم. قبل از این، نه تو از آن آگاه بودی و نه قوم‌‌وقبیله‌ات. پس تو هم در برابر سختی‌ها صبوری کن که عاقبت‌به‌خیری در انتظار خودمراقبان است.\nبرای هدایت قوم عاد، همشهری‌شان هود را فرستادیم. به آن‌ها می‌گفت: «مردم! فقط خدا را بپرستید که معبودی جز او ندارید. ‌با پرستش بت‌ها، فقط مشغول خیال‌بافی هستید.\nمردم! من که برای تبلیغ دین مزدی از شما نمی‌خواهم. مزدم تنها بر عهدۀ کسی است که مرا آفریده است. پس چرا عقلتان را به‌کار نمی‌اندازید؟!\nمردم! از خدا آمرزش بخواهید و به‌سویش برگردید تا باران‌های پی‌درپی برایتان بفرستد و توانایی‌هایتان را بیش از پیش کند. پس با آلوده‌شدن به گناه، از خیرخواهی‌هایم رو برنگردانید.»\nمردم عاد به هود گفتند: «برای ما معجزه‌ای که نیاوردی! پس به‌صِرف حرف‌هایت، نه از بت‌هایمان دست برمی‌داریم و نه باورت می‌کنیم.\nفقط همین را گفته باشیم که بعضی از معبودهایمان به عقلت بدجور آسیب زده‌اند!» گفت: «البته من خدا را شاهد می‌گیرم. شما هم شاهد باشید که دیگر کاری به بت‌هایتان ندارم.\nپس شما و بت‌هایتان برضدّ من هر نیرنگی می‌خواهید، بزنید و به من مهلت ندهید تا ثابت شود هیچ‌کاره‌اید!\nمن به خدا توکل می‌کنم که صاحب‌اختیار من ‌و شماست. هر موجود زنده‌ای باشد، زمام کارهایش ‌دست اوست و بس. خدا با راه‌وروشی درست کار می‌کند.\nاگر سرپیچی کنید، مهم نیست؛ چون پیامی را که مأمور رساندنش بودم، کامل به شما رساندم. همچنین، خدا مردم دیگری را در این سرزمین جانشینتان می‌کند و کمترین ضرری هم به او نمی‌زنید. آخر، او مراقب همه چیز هست.»\nوقتی فرمانمان فرا رسید، هود و مؤمنانِ همراهش را از سرِ لطفمان نجات دادیم و از عذابی نفس‌گیر رهایی‌شان بخشیدیم.\nاین‌هم مردم عاد! ‌نشانه‌های خدا را منکر شدند، پیامبران را نافرمانی کردند، گوش‌به‌فرمانِ هر زورگوی لج‌بازی شدند\nو در این ‌دنیا و روز قیامت با لعنتی ابدی بدرقه شدند و می‌شوند. بدانید که مردم عاد خدا را باور نکردند. هان! نفرین بر مردم عاد، همان همشهری‌های هود!\nبرای قوم ثمود، همشهری‌شان صالح را فرستادیم. او هم به آن‌ها می‌گفت: «مردم! فقط خدا را بپرستید که معبودی جز او ندارید. اوست که شما را روی زمین به‌وجود آورد و آبادسازی‌اش را به شما سپرد. از او آمرزش بخواهید و به‌سویش برگردید که خدا نزدیک است و پاسخ‌دهنده.» \nآن‌ها به صالح گفتند: «قبل از این، به تو امیدها داشتیم! آن‌وقت، ما را از پرستش بت‌هایی بازمی‌داری که پدرانمان می‌پرستیدند؟! ما دربارۀ چیزهایی‌که به آن‌ها دعوتمان می‌کنی، بدجور شک داریم!»\nصالح گفت: «‌مردم! اگر معجزه‌ای از طرف خدا داشته باشم و از طرف خودش به من حقایقی داده باشد، چنانچه در رساندن پیامش کوتاهی کنم، آن‌وقت به‌نظر شما چه کسی در برابرش به من کمک خواهد کرد؟! این اصرار بی‌جای شما در ترک مسئولیتم جز ضرر، چیزی برای من ندارد!\nمردم! این ماده‌شتر که معجزۀ خداست، نشانۀ راستگویی من است. رهایش کنید تا در زمین خدا بچرد و آزاری به او نرسانید تا مبادا عذابی در همین روزها دامن‌گیرتان شود!»\nولی آن‌ها آن شتر را کشتند! صالح تهدیدشان کرد: «فقط سه روز دیگر فرصت دارید که در شهر و دیارتان از زندگی برخوردار شوید. این ‌تهدید دروغ نیست!»\nوقتی فرمان ما فرا رسید، صالح و مؤمنانِ همراهش را از سرِ لطفمان،‌از خواریِ آن روز نجات دادیم. بله، صاحب‌اختیار توست نیرومندِ شکست‌ناپذیر.\nغرّشی وحشت‌زا بدکارها را فرا گرفت و زیر آوارِ خانه‌هایشان به‌زانو درآمدند.\nچنان نابود شدند که انگار در آنجا زندگی نکرده بودند! بدانید مردمِ ثمود خدا را باور نکردند. هان! نفرین بر مردم ثمود!\nمأموران ما برای ابراهیم مژدۀ بچه‌دارشدنش را آوردند. سلام کردند. ابراهیم جواب سلامشان را داد. طولی نکشید که گوساله‌ای بریان برای پذیرایی آماده کرد.\nوقتی دید دستشان را به‌طرف غذا دراز نمی‌کنند، احساس ناخوشایندی به او دست داد و از آنان ترسی به دل گرفت! گفتند: «نترس! ما فرشته‌ایم و ما را فرستاده‌اند برای عذاب مردم لوط.»\nساره، زن ابراهیم، ایستاده بود که یک‌دفعه عادت ماهانه شد! به او مژدۀ ‌پسری به‌نام اسحاق و نوه‌ای به‌نام یعقوب دادیم\nساره گفت: «ای وای من! مگر می‌شود بچه بزایم؟ آخر، خودم و شوهرم هر دو پیر شده‌ایم! واقعاً که این، چیز عجیبی است!»\nفرشتگان گفتند: «از کار خدا تعجب می‌کنی؟! آن‌هم با اینکه رحمت و برکت‌های الهی بر خانوادۀ شما سرازیر است. خدا ستوده‌ای سخاوتمند است.»\nهمین‌که ترس ابراهیم از بین رفت و از مژدۀ بچه‌دارشدن شاد شد، دربارۀ شفاعت از مردم لوط با فرستاده‌های ما گفت‌وگو کرد.\nآخر، ابراهیم خیلی بردبار و دلسوز بود و رو‌کننده به درگاه خدا\nگفتند: «ابراهیم، از این ‌موضوع بگذر که فرمان خدا دربارۀ مردم لوط فرا رسیده و عذابی بی‌بُروبرگرد سراغشان می‌آید.»\nوقتی مأموران ما پیش لوط آمدند، او از آمدنشان نگران شد و از اینکه نمی‌توانست به آنان کمک کند، کلافه بود. به‌همین‌خاطر، گفت: «امروز روز سختی است.»\nمردان شهر که به عمل زشتِ همجنس‌بازی عادت داشتند، بی‌اختیار به‌طرف خانۀ لوط هجوم آوردند! لوط به آن‌ها پیشنهاد کرد: «اینان دختران من‌اند. از هر نظر بهتر است که با این‌ها ازدواج کنید. در محضر خدا از تصمیم زشتتان دست بردارید و پیش مهمانانم شرمنده‌ام نکنید. بین شما آدم فهمیده‌ای نیست؟!»\nگفتند: «می‌دانی که رسم ما اجازه نمی‌دهد سراغ دخترهایت بیاییم. خودت خوب می‌دانی ما چه می‌خواهیم!»\nلوط گفت: «کاش چند نفرتان از من طرف‌دار‏ی می‌کردند یا خودم پشت‌وپناهی داشتم!»\nمهمانان لوط گفتند: «ما مأموران خداییم. دستشان هرگز به تو نخواهد رسید. کمی که از شب گذشت، خانواده‌ات را راه بینداز. پشت سرتان را هم نگاه نکنید! البته زنت را نبر که به ‌همان ‌عذاب مردمِ بدکار گرفتار خواهد شد. وقت عذابِ مردم شهر، همین سحر است. مگر سحرگاهان نزدیک نیست؟!»\nوقتی فرمان ما فرا رسید، شهرشان را زیرورو کردیم و با گِل‌هایی ‌سفت، سنگ‌بارانش کردیم؛\nگِل‌هایی که پیش خدا نشانه‌گذاری شده و دقیقاً به ‌هدف می‌خوردند! بقایای آن‌حادثۀ هولناک از بت‌پرست‌های مکه دور نیست.\nبرای راهنمایی مردم شهر مَدیَن هم همشهری‌شان شُعیب را فرستادیم. به آن‌ها می‌گفت: «مردم! فقط خدا را بپرستید که معبودی جز او ندارید. پیمانه و ترازویتان را دست‌کاری نکنید؛ چون شما را در نازونعمت می‌بینم و نیازی به کم‌فروشی ندارید. در صورت ادامۀ بت‌پرستی و کم‌فروشی، من می‌ترسم گرفتار عذابِ روزی ویرانگر شوید!\nهمشهری‌ها، پیمانه و ترازویتان را درست‌و ‌دقیق کنید و از حق مردم چیزی کم نگذارید و با سودجویی، نظم اقتصادی جامعه را به‌هم نریزید.\nاگر واقعاً ایمان دارید، سود حلال و منصفانه‌ای که خدا باقی می‌گذارد، برایتان بهتر است. من مراقبتان نیستم تا به‌زور به ‌کاری وادارتان کنم.»\nمردم مَدیَن گفتند: «‌شُعیب! آیا تحت تأثیر نمازت از ما می‌خواهی بت‌هایی را رها کنیم که پدرانمان مى‌پرستیده‌اند؟! یا اینکه در اموالمان هرطور دلمان خواست تصرف نکنیم؟! تو که عاقل و فهمیده‌ای!»\nشُعیب گفت: «مردم! اگر معجزه‌ای از طرف خدا داشته باشم و از طرف خودش حقایقی ناب روزی‌‌ام کرده باشد، به‌نظر شما باز هم باید از تبلیغ دینش دست بردارم؟! نمی‌خواهم با ارتکاب آنچه شما را از آن بازمی‌دارم، به‌عکسِ دعوتم عمل کنم. فقط می‌خواهم، تا جایی که بتوانم،‌اصلاحتان‌کنم. موفقیتم هم در این ‌راه فقط دست خداست و توکلم بر اوست و به درگاه او رو می‌آورم.\nمردم! مبادا مخالفت شما با من به همان ‌بلایی گرفتارتان کند که بر سر قوم نوح یا قوم هود یا قوم صالح آمد! در ضمن، دیار و دوران مردم لوط از شما دور و دیر نیست.\nاز خدا آمرزش بخواهید و به‌سویش برگردید که او مهربان است و دوستدار بندگان.»\nولی مردم لج‌باز مَدیَن به شُعیب گفتند: «بیشترِ حرف‌هایت را نمی‌فهمیم و اصلاً در جمع خودمان، به حسابت نمی‌آوریم! اگر به‌احترام بستگانت نبود، به حسابت می‌رسیدیم و تو توان رویارویی با ما را نداشتی!»\nشُعیب گفت: «مردم! یعنی بستگان من در نگاه شما عزیزترند از خدا؟! ملاحظۀ آن‌ها را می‌کنید؛ ولی به او هیچ اعتنایی نمی‌کنید! البته خدا به کارهایتان کاملاً مسلط است.\nمردم! هر کاری از دستتان برمی‌آید، بکنید. من هم به وظیفه‌ام عمل می‌کنم. بالاخره خواهید فهمید که عذابِ خوارکنندۀ دنیا ‌سراغ چه کسی می‌آید و دروغگوی واقعی چه کسی است. چشم‌به‌راه عذاب باشید که من هم با شما چشم‌به‌راه می‌مانم!»\nوقتی فرمانمان فرا رسید، شُعیب و مؤمنانِ همراهش را از سرِ لطفمان نجات دادیم و غرّشی وحشت‌زا بدکارها را فرا گرفت و زیر آوارِ خانه‌هایشان به‌زانو درآمدند!\nچنان نابود شدند که انگار در آنجا زندگی نکرده بودند. هان! نفرین بر مردم مَدیَن، مثل همان نفرین بر مردم ثمود!\nموسی را هم با معجزه‌هایمان و منطقی واضح، فرستادیم\nبرای راهنمایی فرعون‌ و نزدیکانش؛ ولی آن‌ها راه‌وروش فرعون را ادامه دادند؛ با آنکه راه‌وروش فرعون راه صحیحی نبود!\nروز قیامت، او پیشاپیشِ قومش حرکت می‌کند و آن‌ها را لب پرتگاه جهنم می‌برد. برای رفع عطش، به بد برکه‌ای می‌بردشان!\nدر این دنیا و در روز قیامت، با لعنتی ابدی بدرقه شده و می‌شوند و بد تحفه‌ای نثارشان می‌کنند!\nاین‌ها بخشی از اخبار شهرها بود که برایت تعریف کردیم. آثار بعضی‌شان هنوز پابرجاست و بقایای بعضی دیگر، محو شده است.\nدر واقع، ما به آن‌ها بد نکردیم؛ بلکه آن‌ها خودشان در حق خود بد کردند. وقتی هم که عذاب الهی فرا رسید، بت‌هایی که به‌جای خدا می‌پرستیدند، دردی از آن‌ها دوا نکرد. تازه، برایشان جز بلا و بدبختیِ بیشتر‌، نتیجه‌ای نداشت\nاین‌چنین است عذاب خدا وقتی شهرهایی را عذاب می‌کند که مردمش بدکارند. بله، مجازاتش زجرآور و شدید است!\nدر این داستان‌ها درس عبرتی است برای کسانی که از عذاب آخرت بترسند. آن‌روز، روزی ‌است که مردم را به‌خاطرش جمع می‌کنند و همگان آن‌را به‌چشمشان می‌بینند.\nقیامت را به‌وقت معیّنش برپا می‌کنیم و آن را عقب نمی‌اندازیم.\nروزی که آن‌زمان برسد، دیگر کسی حرفی نمی‌زند، جز با ‌اجازۀ خدا. آن روز گروهی از مردم بدبخت‌اند و گروهی خوشبخت؛\nاما آن‌ها که خود را بدبخت کرده‌اند، در آتش‌اند و آنجا عربده ‌و فریاد می‌کشند\nو تا آسمان‌ها و زمینِ آن ‌جهان پابرجاست، در آتش ماندنی‌اند؛ مگر آنکه خدا نجاتشان دهد. او هر کاری بخواهد، می‌کند.\nاما آنان که به ‌توفیق الهی خوشبخت شده‌اند، تا آسمان‌ها و زمینِ آن ‌جهان پابرجاست، در بهشت ماندنی‌اند؛ مگر آنکه خدا جز این بخواهد که نمی‌خواهد. آخر، بهشت بخششی است قطع‌نشدنی.\nپس، شک نکن که آنچه آن‌ها می‌پرستند، بی‌خاصیت است. این‌ها فقط همان ‌چیزهایی را می‌پرستند که پدرانشان در گذشته می‌پرستیدند. ما هم حتماً حقّشان را کامل کف دستشان می‌گذاریم، بدون کم‌وکاست!\nبه موسی هم تورات را دادیم؛ ولی بر سرِ آن اختلاف پیش آمد. اگر خدا مقدّر نکرده بود که مردم مدتی در زمین زندگی کنند، کار یهودی‌ها یکسره می‌شد؛ البته آن‌ها هنوز هم دربارۀ تورات، بدجور شک دارند.\nحتماً خدا کارهای هر طرف را کامل به آن‌ها پس می‌دهد؛ چون او از کارهایشان آگاه است.\nپس همان‌طورکه مأموریت یافته‌ای، ثابت‌قدم باش. کسانی هم که با تو رو به‌سوی خدا آورده‌اند، ثابت‌قدم باشند. مبادا سرکشی کنید که خدا کارهایتان را می‌بیند.\nهمچنین، به بدکارها گرایش پیدا نکنید که آتش شما را می‌سوزاند و غیرخدا هیچ یار و یاوری نخواهید داشت.\nنماز صبح، ظهر، عصر، مغرب ‌و عشا را در فاصلۀ صبح تا اوایل شب بخوان؛ زیرا کارهای خوب، مانند نماز، بدی‌ها را از بین می‌برد. این نوعی یادآوری است برای کسانی که به‌خود می‌آیند.\nدر برابر آزار بت‌پرست‌ها هم صبوری کن که خدا پاداش درستکاران را پایمال نمی‌کند.\nچرا در بین ملت‌های گذشته، مصلحان دلسوزی نبودند که جلوی فساد در جامعه را بگیرند؟! فقط عدۀ کمی بودند که به وظیفۀ خودشان عمل کردند و ما هم نجاتشان دادیم؛ ولی بیشترشان که ستمگر و گناهکار بودند، به عیّاشی ‌و خوش‌گذرانی سرگرم شدند.\nخدا بنا ندارد که بی‌دلیل و از روی ظلم، شهری را نابود کند که مردمش دنبال اصلاح‌اند.\nاگر خدا می‌خواست، همۀ انسان‌ها را به‌زور، گروهی یکدست می‌کرد. آن‌ها همیشه در اختلاف به‌سر می‌برند؛\nمگر آنانی که خدا دستشان را بگیرد و برای همین هم آنان را آفریده است. البته این وعدۀ خدا حتمی است: «حتماً جهنم را از همۀ جنّیان و آدمیانِ اختلاف‌انداز پر می‌کنم.»\nهمۀ این داستان‌های پیامبران را که برایت نقل کردیم، برای این بود که دلت را با آن قرص کنیم. در این داستان‌ها، حقایقی برایت روشن شد و نوعی پند و یادآوری برای مؤمنان بود.\nبه کسانی که ایمان نمی‌آورند، بگو: «هر کاری از دستتان برمی‌آید، بکنید. ما هم به ‌وظیفۀ خودمان عمل می‌کنیم؛\nولی منتظر عاقبت کارهایتان باشید که ما هم منتظر می‌مانیم!»\nاسرار آسمان‌ها و زمین، ازجمله عاقبت تو و بت‌پرست‌ها، فقط در اختیار خداست و همۀ کارها به او ختم می‌شود؛ پس فقط بندۀ او باش و به او توکل کن که خدا از کارهایتان بی‌خبر نیست.\nالف، لام، را.این است آیه‌های کتابی که معلوم است کلام خداست.\nبه این دلیل آن را به زبان رسای عربی فرستادیم تا عقلتان را در فهم معارفش به‌کار بیندازید.\nبا این قرآن که به تو وحی کردیم، داستان یوسف را برایت تعریف می‌کنیم که بهترین داستان است. البته، قبل از این، تو آن را نمی‌دانستی.\nیک روز، یوسف به پدرش یعقوب گفت: «پدرجان، در خواب یازده ستاره دیدم که با خورشید و ‌ماه در برابر من سجده می‌کنند!»\nپدر گفت: «گل‌پسرم، خوابت را برای برادرانت تعریف نکن. مبادا از  سرِ حسادت نقشۀ شومی برای تو بکشند! آخر، شیطان دشمن علنیِ انسان است.\nهمان‌طورکه در خوابت دیدی، خدا تو را برمی‌گزیند و از تعبیرخواب گرفته تا پیش‌بینیِ حوادث آینده را یادت می‌دهد و برای رسیدن به زندگی سعادتمند، نعمتش را به‌طور کامل به تو و خاندان یعقوب می‌دهد؛ همان‌گونه که قبلاً هم نعمتش را به اجدادت، ابراهیم و ‌اسحاق، به‌طور کامل ارزانی کرد. بدان که خدا دانای کاردرست است.»\nبرای تشنگان حقیقت، در داستان یوسف و برادرانش درس‌های فراوانی هست.\nروزی برادرهای پدریِ یوسف، از روی حسادت، به هم گفتند: «با آنکه ما جوان‌هایی کاری و نیرومندیم، یوسف و برادرش بنیامین در چشم پدرمان عزیزتر از ما هستند. واقعاً که پدرمان سخت در اشتباه است!»\nیکی از آن‌ها گفت: «یوسف را بکُشید یا در جایی دوردست رهایش کنید تا توجه پدرتان دربست به شما باشد و در نبودِ یوسف نفس راحتی بکشید و دیگر راحت زندگی کنید!»\nدیگری پیشنهاد کرد: «اگر واقعاً می‌خواهید کاری بکنید، یوسف را نکشید؛ بلکه او را تهِ چاهی بگذارید تا کاروانی به‌وقتِ بالاکشیدن آب، پیدایش کند و با خودش ببرد.»\nبالاخره، پیش پدر آمدند و گفتند: «پدرجان، آخر چه فکری می‌کنی که دربارۀ یوسف به ما اطمینان نمی‌کنی؟! ما که خیرخواه یوسفیم\nفردا او را با ما راهیِ دشت‌و‌دمن کن تا بگردد و بازی کند. قول می‌دهیم کاملاً مراقبش باشیم!»\nیعقوب گفت: «دل‌واپس و نگرانم که او را ببرید. از این می‌ترسم که وقتی حواستان به او نیست، گرگ او را بخورد!»\nگفتند: «باید خیلی بی‌عُرضه باشیم که در حضور برادران نیرومندی چون ما، گرگ او را بخورد!»\nبعد از جلب رضایت پدر، همین‌که یوسف را بردند، کردند آنچه نباید می‌کردند! بی‌رحمانه تصمیم گرفتند او را تهِ چاه بگذارند. ما هم به او وحی کردیم: «از عاقبت این کار باخبرشان خواهی کرد. فعلاً نمی‌فهمند که ماجرا به‌نفع تو تمام می‌شود!»\nسرِ شب، گریه‌کنان پیش پدر آمدند\nو به‌دروغ گفتند: «پدرجان، ما از محل اُتراق دور شدیم و سرگرم مسابقه بودیم. یوسف را در کنار وسایلمان گذاشته بودیم که گرگ او را درید و خورد! البته هر چقدر راست بگوییم باز هم حرفمان را باور نمی‌کنی!»\nپیراهن یوسف را که خون‌مالی کرده بودند، رو کردند! یعقوب گفت: «نه! دروغ می‌بافید. هوا‌و‌هوستان زشت را برایتان رنگ‌ولعاب داد. حال که کار از کار گذشته، صبر باید کرد و چنین صبری ارزشش را دارد. در برابرِ حرف‌های یک‌سر دروغتان هم، از خدا باید یاری خواست.»\nکاروانی از راه رسید. سقّا را سراغ آب فرستادند. به‌محض اینکه دلوش را بالا کشید، فریاد زد: «به‌به! اینجا را ببین: پسربچه‌ای زیبا!» به‌قصد فروش، مانند کالا مخفی‌اش کردند. خدا نیت و کارشان را می‌دانست.\nدر کشور مصر، او را به مبلغ ناچیزی، یعنی چند سکۀ نقره، فروختند و در فروشش به‌قیمت بیشتر، پافشاری نکردند.\nصدراعظم مصر که او را خریده بود، به همسرش زلیخا سفارش کرد: «حسابی تحویلش بگیر؛ به‌امید آنکه به‌دردمان بخورد یا فرزندخواندۀ ما شود.» یوسف را به‌این‌صورت در کشور مصر جا دادیم و از امکانات مادی و ‌معنوی بهره‌مندش کردیم تا تعبیرخواب و پیش‌بینیِ حوادث آینده را به او یاد بدهیم و... . خدا به کار خود مسلط است؛ ولی بیشترِ مردم این حقیقت را نمی‌دانند.\nوقتی یوسف به رشد کافی رسید، یعنی حدود هجده‌سالگی، به او حکمت و دانش بخشیدیم. به درستکاران، این‌طور پاداش می‌دهیم.\nیوسف در کاخ زلیخا زندگی می‌کرد و زلیخا دنبال رابطۀ نامشروع با او بود! پس در فرصتی مناسب، درهای کاخ را محکم بست و گفت: «بیا که دربست در اختیار توام!» یوسف گفت: «پناه بر خدا! خدا اختیاردار من است و من سر سفرۀ او بزرگ شده‌ام. آخر، بدکارها خوشبخت نمی‌شوند.»\nزلیخا به‌سمت یوسف آمد تا تصمیمش را عملی کند. یوسف هم اگر چشم دلش به نور الهی بینا نشده بود، به‌سمت او می‌رفت تا تسلیم خواسته‌اش شود. البته چون یوسف بندۀ ناب ما بود، نگذاشتیم حتی میل به زِنا سراغش برود، چه رسد به خودِ زِنا!\nیوسف برای فرار به‌طرف درِ خروجی دوید و زلیخا به‌دنبالش. او برای گرفتن یوسف، پیراهنش را از پشت کشید و از بالا تا پایین پاره کرد. ناگهان دمِ در با شوهرش روبه‌رو شدند! زلیخا پیش‌دستی کرد و گفت: «جزای کسی که به همسرت قصد بدی داشته، چیست؟! جز زندانی‌شدن یا شکنجه؟»\nیوسف با آرامش گفت: «او بود که دنبال رابطۀ نامشروع با من بود.»شخصی از خانوادۀ زلیخا هم این‌طور نظر داد: «اگر پیراهن یوسف از جلو پاره شده، زلیخا راست می‌گوید و یوسف دروغگوست\nو اگر پیراهنش از پشت پاره شده، زلیخا دروغ می‌گوید و یوسف راستگوست.»\nهمین‌که شوهر زلیخا دید که پیراهن یوسف از پشت پاره شده، گفت: «تمام ماجرا از حیلۀ شما زن‌ها آب می‌خورَد و حیلۀ شما حیرت‌آور است!\nیوسف، از این ماجرا بگذر. شتر دیدی ندیدی! و تو زلیخا، در برابر بت‌ها برای گناهت آمرزش بخواه که واقعاً خلاف کردی.»\nعده‌ای از زن‌های دربار، در پایتخت، زبان به سرزنش زلیخا گشودند: «همسر صدراعظم مصر دنبال رابطۀ نامشروع با برده‌اش بوده است. عشق آن بَرده دلش را بُرده! به‌نظر ما، واقعاً که بدسلیقگی کرده!»\nهمین‌که زلیخا زخم‌زبانشان را شنید، به مراسمی دعوتشان کرد. برای پذیرایی از آن‌ها میوه‌ای آماده کرد و به دست هریک از آن‌ها کاردی داد. بعد، به یوسف دستور داد: «وارد مجلس شو.» همین‌که چشم مهمانان به یوسف افتاد، همه محو جمال دل‌آرای او شدند و بی‌اختیار به‌جای میوه دست‌هایشان را بریدند و گفتند: «جل‌الخالق! این که بشر نیست! فرشته‌ای باوقار است!»\nزلیخا گفت: «این است همان کسی که به‌خاطرش سرزنشم می‌کردید! اعتراف می‌کنم که دنبال رابطۀ نامشروع با او بودم؛ ولی او خودداری کرد. بله، اگر از این دستورم سرپیچی کند، حتماً زندانی و ذلیل می‌شود!»\nیوسف به خدا گفت: «خدایا، زندان برایم خوش‌تر است از کار زشتی که این زن‌ها به آن دعوتم می‌کنند. اگر شرّ نقشه‌هایشان را از سرم کم نکنی، به آن‌ها رغبت پیدا می‌کنم و به ندانم‌کاری دچار می‌شوم.»\nخدا هم دعایش را اجابت کرد و شرّشان را از سرش کوتاه کرد؛ زیرا فقط اوست شنوای دعاها و دانای نیازها.\nسرانجام، صدراعظم و اطرافیانش با وجود مشاهدۀ این‌همه ‌شواهد بر پاک‌دامنی یوسف، به‌نظرشان رسید که برای مدتی زندانی‌اش کنند!\nهم‌زمان با یوسف، دو نفر از برده‌های پادشاه مصر هم به زندان افتادند. روزی یکی‌شان گفت: «من مُدام خواب می‌بینم که دارم شراب می‌اندازم!» آن یکی گفت: «من هم مُدام خواب می‌بینم روی سرم نانی حمل می‌کنم که پرنده‌ها به آن نوک می‌زنند و از آن می‌خورند!» گفتند: «تعبیرخوابمان را به ما بگو که به‌‌نظر می‌آید آدم‌حسابی باشی.»\nگفت: «هر غذایی که روزی‌تان باشد، قبل از آنکه پیش شما برسد، خبرتان می‌کنم که آن غذا چه تأثیری در زندگی‌تان می‌گذارد. این بعضی از آن چیزهایی است که خدا یادم داده است؛ چون من همیشه از آیین جماعتی که خدا را باور ندارند و منکر آخرت‌اند، دور بوده‌ام.\nهمچنین از دین پدرانم، ابراهیم و اسحاق و یعقوب، پیروی کرده‌ام. محال است که ما چیزی را به‌جای خدا عبادت کنیم. نعمت یکتاپرستی از لطف‌های خدا بر ما و بر مردم است؛ ولی بیشترِ مردم شکر نمی‌کنند.\nای دو زندانی در بند، آیا خدایان متعدد و پراکنده بهترند یا خدای یگانۀ مسلط بر همه؟!\nبه‌جای خدا، بت‌های بی‌جانی را می‌پرستید که شما و پدرانتان به‌دروغ نام خدایان رویشان گذاشته‌اید و خدا هم دلیلی برای درستیِ حرفتان نفرستاده است. دستوردادن فقط کار خداست و او دستور داده که جز خودش را نپرستید. این‌ها همان برنامه‌های استواری است که ضامن خوشبختی است؛ ولی بیشترِ مردم این حقیقت را نمی‌دانند.\nای دو زندانی در بند، یکی از شما آزاد می‌شود و ساقیِ ارباب خود، یعنی پادشاه مصر، خواهد شد. آن یکی به صُلّابه کشیده می‌شود و پرندگان از مغز سرش خواهند خورد! تعبیر خواب‌هایتان که نظر مرا درباره‌اش پرسیدید، قطعی است!»\nیوسف به آن یکی‌شان که می‌دانست نجات پیدا می‌کند، گفت: «سفارش مرا به اربابت بکن.» ولی شیطان از خاطرش برد که بی‌گناهیِ یوسف را به اربابش یادآوری کند. در نتیجه، یوسف چند سال دیگر هم در زندان ماند.\nروزی پادشاه مصر به درباری‌ها گفت: «دائم خواب می‌بینم که هفت گاو لاغر هفت گاو چاق را می‌خورند و هفت خوشۀ خشک به‌دورِ هفت خوشۀ سبز می‌پیچند و آن‌ها را از بین می‌برند! عالی‌جنابان، اگر واقعاً تعبیرخواب می‌دانید، خب خواب مرا تعبیر کنید!»\nگفتند: «این‌ها خواب‌های درهم‌وبرهم یا همان کابوس است و ما بلد نیستیم چنین خواب‌هایی را تعبیر کنیم.»\nآن زندانی نجات‌یافته، تازه بعد از مدت‌ها یاد یوسف افتاد و گفت: «مرا به ملاقات یوسف بفرستید تا تعبیر خواب پادشاه را برایتان بیاورم.»\nیوسف را که دید، گفت: «یوسف، ای دوست باصداقت، تعبیر این چیست: هفت گاو لاغر هفت گاو چاق را می‌خورند و هفت خوشۀ خشک به‌دورِ هفت خوشۀ سبز می‌پیچند و آن‌ها را از بین می‌برند. تعبیرش را بگو تا به دربار برگردم و مطرحش کنم تا همه بفهمند ماجرا چیست.»\nیوسف گفت: «هفت سالِ پشت‌سرِهم بکارید و محصولش را با خوشه ذخیره کنید، به‌جز مقدار کمی که روزانه مصرف می‌کنید.\nبعد از آن، دورۀ قحطیِ هفت‌ساله فرا می‌رسد. مردم محصول ذخیره‌شده برای این سال‌ها را استفاده کنند، به‌جز اندکی که برای بذر نگه می‌دارید.\nدر نهایت، سالی می‌رسد که باران کافی بر مردم ببارد و فراورده‌های باغی و دامی فراوان شود.»\nپادشاه، با شنیدن تعبیر خوابش، دستورِ آزادی یوسف را داد و گفت: «پیش من بیاوریدش.» وقتی فرستادۀ پادشاه آمد، یوسف گفت: «پیش اربابت برگرد و از او بخواه که تحقیق کند ماجرای آن زنانی که دستانشان را بریدند، چه بود. البته که خدا از نیرنگشان آگاه است.»\nبعد از احضار زنان، پادشاه پرسید: «جریان چه بود که دنبال رابطۀ نامشروع با یوسف بودید؟!» گفتند: «پناه بر خدا! هیچ چیز بدی از یوسف ندیدیم.» اینجا بود که همسر صدراعظم به‌حرف درآمد: «الان حقیقت برملا شد! من بودم که دنبال رابطۀ نامشروع با او بودم. او راست می‌گوید.»\nیوسف گفت: «این درخواست برای آن بود که صدراعظم بداند من در غیاب او به ناموسش خیانت نکردم و اینکه خدا حیلۀ خائن‌ها را به سرانجام نمی‌رساند.\nالبته قصد خودستایی ندارم؛ زیرا نفْس سرکش، انسان را به بدی‌ها فرمان می‌دهد؛ مگر اینکه خدا رحم کند. آخر، خدا آمرزندۀ مهربان است.»\nپادشاه گفت: «یوسف را پیش من بیاورید تا جزو خواص خودم قرارش دهم.» همین‌که با او به گفت‌وگو نشست، به نبوغ و ‌نجابتش پی برد و گفت: «از امروز، تو پیشمان ارجمندی و امین.»\nیوسف پیشنهاد کرد: «مرا به ‌سِمت خزانه‌داری مملکت منصوب کن؛ چون من هم متعهدم و هم متخصص.»\nاین‌طور بود که یوسف را در سرزمین مصر به قدرت و دولت رساندیم تا هر کاری بخواهد، بتواند بکند؛ زیرا هرکه را شایسته بدانیم، از رحمتمان برخوردارش می‌کنیم و پاداش دنیویِ درستکاران را پایمال نمی‌کنیم.\nهرچند، برای کسانی که واقعاً مؤمن و مراقب رفتار‌شان هستند، پاداش آخرت واقعاً بهتر است.\nدر دوران خشک‌سالی، برادرهای یوسف برای تهیۀ غلّه راهیِ مصر شدند و به‌محضرش رسیدند. او فوری شناختشان؛ ولی آن‌ها او را اصلاً نشناختند!\nوقتی بارشان را بست، گفت: «دفعۀ بعد، آن برادرِ پدری‌تان را هم که درباره‌اش حرف زدید، پیش من بیاورید. نمی‌بینید که در معامله با شما سنگ‌تمام گذاشتم و خوب میزبانی کردم؟!\nاگر او را پیش من نیاورید، دیگر نه معامله‌ای با شما خواهم کرد، نه پیش من بیایید!»\nگفتند: «سعی می‌کنیم رضایت پدرش را جلب کنیم. ما از عهدۀ این کار برمی‌آییم!»\nیوسف به خدمتکارانش دستور داد: «پولی را که بابت خرید غلّه پرداخته‌اند، در بارهایشان مخفی کنید تا وقتی پیش خانواده‌شان برگشتند، آن را ببینند و برای آمدنِ دوباره به مصر مصمّم‌تر شوند.»\nهمین‌که پیش پدرشان برگشتند، گفتند: «پدرجان، فروش غلّه به ما ممنوع شده! مگر اینکه برادرمان بنیامین را هم با خود ببریم. همراهمان بفرستش تا سهمیۀ غلّه‌مان را بگیریم. ما حتماً مراقبش هستیم.»\nیعقوب گفت: «یعنی باز هم به شما اعتماد کنم؟! همان‌طورکه در ماجرای برادرش یوسف به شما اعتماد کردم؟! البته خدا بهترین مراقب است؛ چون او از هر مهربانی مهربان‌تر است.»\nوقتی بارهایشان را باز کردند، متوجه شدند که پول‌هایشان را به آن‌ها برگردانده‌اند. با تعجب گفتند: «پدرجان، دیگر چه می‌خواهیم؟! این هم پول ماست که به ما برگردانده‌اند. اگر بنیامین را همراه ما بفرستی، هم آذوقۀ خانواده را تهیه می‌کنیم و هم مراقب برادرمان هستیم و به‌راحتی یک بارِ شتر غلّۀ زیادتر می‌گیریم.»\nیعقوب گفت: «هرگز او را همراهتان نمی‌فرستم! تا اینکه با قسم‌خوردنِ به خدا قول مردانه به من دهید که سالم به من بَرش ‌گردانید؛ مگر اینکه خدای‌ناکرده گرفتار حادثه‌ای شوید.» وقتی به پدر قول مردانه دادند، او گفت: «خدا را بر قول‌و‌قراری که می‌گذاریم، شاهد می‌گیرم.»\nهنگام حرکت هم سفارش کرد: «بچه‌های من، از یک دروازه وارد پایتخت مصر نشوید؛ بلکه از دروازه‌های مختلف وارد شوید تا مردم به شما چشم‌زخم نزنند! البته با این سفارش، نمی‌توانم قضا و قدر الهی را از شما دفع کنم؛ زیرا تقدیرها همه به دست خداست. به او توکل می‌کنم و اهل توکل هم باید فقط به او توکل کنند.»\nهمان‌طور‌که پدرشان سفارش کرده بود، وارد پایتخت مصر شدند؛ اما این کار قضا و قدر الهی را از آن‌ها دفع نکرد و بنیامین بازداشت شد. با این کار، خدا خواستۀ درونیِ یعقوب را در پیداشدنِ یوسف عملی کرد. بله، یعقوب به‌برکت آنچه به او آموخته بودیم، از علومی ویژه برخوردار بود؛ ولی بیشترِ مردم از این‌گونه علوم بی‌بهره‌اند.\nوقتی به محضر یوسف رسیدند، او برادرش بنیامین را کنار خود نشاند و آهسته گفت: «من همان برادرِ توام! مأمورانم برای نگه‌داشتنت نقشه‌ای اجرا خواهند کرد. تو به دل نگیر!»\nوقتی یوسف بارشان را بست، جام زرینِ ‌پادشاه را مخفیانه در بارِ برادرش بنیامین گذاشت. بعد، مأموری فریاد زد: «آی کاروان، شما دزدید!»\nبرادران یوسف رو به مأموران کردند و با تعجب پرسیدند: «مگر چه گم کرده‌اید؟!»\nگفتند: «جام زرینِ پادشاه را...» و آن‌که فریاد زده بود، ملایم‌تر از قبل ادامه داد: «... هرکه بیاوردَش، قول می‌دهم یک بارِ شتر غلات جایزه بگیرد.»\nبرادران یوسف گفتند: «به خدا قسم که شما خوب می‌دانید ما برای خرابکاری به این کشور نیامده‌ایم. اصلاً ما تابه‌حال دزدی نکرده‌ایم!»\nمأموران پرسیدند: «اگر دروغگو از آب درآمدید، مجازاتش در عرف شما چیست؟!»\nگفتند: «هرکس جام در بارش پیدا شود، مجازاتش این است که بَرده می‌شود! دزدان را در کشورمان این‌طور مجازات می‌کنیم.»\nیوسف، قبل از بازرسی بارِ برادرش بنیامین، سراغ بارهای ‌برادران رفت! از آن‌ها که رد شد، جام را از بارِ بنیامین بیرون آورد. این‌طور، به‌نفع یوسف، صحنه‌سازی کردیم؛ وگرنه بر اساس‏ قوانین پادشاه مصر، جز با ‌همین تدبیر الهی، یوسف حق بازداشت برادرش را نداشت. هرکه را مثل یوسف شایسته بدانیم، پله‌پله بالا می‌کشیم؛ البته دست بالای دست، بسیار است!\nبرادران یوسف گفتند: «اگر بنیامین دزدی کرده، جای تعجب ندارد؛ برادرش هم قبلاً دزدی کرده بود!» یوسف از این اتهام خیلی ناراحت شد؛ ولی درصددِ دفاع از خود برنیامد و فقط یک جمله گفت: «شما بد مرامی دارید! خدا از این نسبتِ ناروایی که می‌‌زنید، آگاه‌تر است.»\nبرادران به التماس افتادند: «ای بزرگوار، این بنیامین پدری دارد سال‌خورده و ریش‌سفید که دلبستۀ فرزندش است. شما آقایی کنید، یکی از ما را به‌جایش نگه دارید و او را آزاد کنید. به‌نظر، انسان درستکاری می‌رسید.»\nیوسف گفت: «پناه بر خدا! ما وسیلۀ خود را در بار او پیدا کردیم؛ آن‌وقت کس دیگری را دستگیر کنیم؟! درآن‌صورت ستم کرده‌ایم.»\nوقتی برادران از آزادکردنِ بنیامین مأیوس شدند، به ‌گوشه‌ای رفتند و به‌مشورت پرداختند. برادر بزرگ گفت: «آیا یادتان نیست که قبل از سفر، پدر با قسم‌دادنِ به خدا چه قول مردانه‌ای از ما گرفت و قبلش هم دربارۀ یوسف چه اشتباه بزرگی مرتکب شدیم؟! من که از این شهر تکان نمی‌خورم تا اینکه پدرم به من اجازۀ برگشت دهد یا خدا راهی جلوی پایم بگذارد. او بهترین چاره‌ساز است.\nپیش پدر برگردید و بگویید: ’پدرجان، با چشم خودمان دیدیم که پسرت دزدی کرد! ما که تقصیر نداریم؛ چون کفِ دستمان را بو نکرده بودیم که بدانیم بنیامین دست به چنین کار زشتی خواهد زد!\nاگر حرف ما را باور نمی‌کنی، هم از مردم شهری که در آنجا بودیم بپرس، هم از کاروانی که همراهشان بودیم. آن‌وقت می‌بینی که راست می‌گوییم.‘»\nآمدند و گفتند. یعقوب گفت: «نخیر! هوا‌و‌هوستان زشت را برایتان رنگ‌ولعاب داد. باز هم صبر می‌کنم و چنین صبری ارزشش را دارد. امید است که خدا همۀ بچه‌هایم را به من برگرداند؛ زیرا فقط اوست دانایی کاردرست.»\nیعقوب از آن‌ها رو برگرداند و از تهِ دل زمزمه کرد: «وای از دوریِ یوسف!» و آن‌قدر غم‌انگیز گریست که دو چشمش نابینا شد. درآن‌حال هم، اندوه عمیقش را فرو می‌خورد!\nبچه‌هایش گفتند: «به خدا قسم، تو به‌قدری از یوسف یاد می‌کنی که آخرش، یا به‌شدت مریض می‌شوی یا خودت را هلاک می‌کنی!»\nیعقوب گفت: «داستان غم‌وغصه‌ام را نه پیش شما، بلکه فقط پیش خدا بازگو می‌کنم. البته چیزهایی هم از خدا سراغ دارم که شما از آن بی‌اطلاعید!\nبچه‌های من، بروید و دنبال یوسف و برادرش بنیامین بگردید و از گشایش و رحمت خدا ناامید نشوید که فقط مردم بی‌دین از گشایش و رحمت خدا ناامید می‌شوند.»\nبعضی از برادران دوباره راهیِ مصر شدند. وقتی خدمت یوسف رسیدند، خواهش کردند: «ای بزرگوار، آسیب‌های فراوانی گریبانگیرِ ما و خانوادۀ ما شده است. پولی ناچیز با خود آورده‌ایم! مثل دفعۀ قبل، در معامله با ما سنگ‌تمام بگذارید و برادرمان را هم به ما ببخشید که پاداش بخشندگان با خداست.»\nیوسف پاسخ داد: «می‌دانید که با ندانم‌کاری‌هایتان چه بر سرِ یوسف و برادرش آوردید؟!»\nبا تعجب پرسیدند: «هان؟ نکند یوسف خودِ تویی؟!» پاسخ داد: «بله، من یوسفم و این هم برادرم است. خدا بر ما منّت گذاشت و ما را به هم رسانید. هرکس مراقب رفتارش باشد و صبر پیشه کند، باید بداند که خدا پاداش درستکارها را پایمال نخواهد کرد.»\nبا شرمساری گفتند: «به خدا قسم، خدا تو را برتر از ما قرار داد و این ما بودیم که در حق تو کوتاهی کردیم.»\nیوسف با بزرگواری گفت: «حالا دیگر جای توبیخ و سرزنش نیست. خدا شما را مى‌آمرزد و او از هر مهربانی مهربان‌تر است.\nاین پیراهن مرا ببَرید و به چشمان پدرم بمالید تا بینایی‌اش را دوباره به‌دست آورَد. همۀ اعضای خانواده‌تان را هم پیش من بیاورید.»\nهمین‌که کاروان از مصر راه افتاد، یعقوب به آن پسرانش، که پیشش مانده بودند، گفت: «من دارم بوی یوسف را حس می‌کنم! البته اگر به حواس‌پرتی متهمم نکنید.»\nبا بی‌ادبی گفتند: «به خدا قسم، تو دچار همان اشتباه سابقت هستی!»\nهمین‌که مژده‌رسان آمد، پیراهن یوسف را به چشمان یعقوب مالید و او فوری بینا شد! یعقوب شادمان گفت: «به شما نگفتم که چیزهایی هم از خدا سراغ دارم که شما از آن بی‌اطلاعید؟!»\nپسران به دست‌وپا افتادند: «پدرجان، برای گناهانمان از خدا آمرزش بخواه. ما بودیم که در حق تو و یوسف کوتاهی کردیم.»\nگفت: «برایتان از خدا آمرزش خواهم خواست؛ زیرا فقط اوست آمرزندۀ مهربان.»\nهمگی راهیِ مصر شدند. یوسف نزدیک مرز به استقبالشان رفت. همین‌که به محضرش رسیدند، یوسف پدر و مادرش را در آغوش کشید و گفت: «وارد مصر شوید. اِن‌شاءالله در امن و امانید.»\nیوسف دستور داد پدر و مادرش را در مجلسی رسمی، بر تخت نشاندند. با ورودِ یوسف، پدر و مادر و همۀ برادرانش در برابرش سجده‌کنان به‌خاک افتادند. یوسف گفت: «پدرجان، این تعبیرِ همان خوابی است که قبلاً دیده بودم. خدا آن را تحقق بخشید و در حق من خوبی‌های‌بسیار کرد: وسیلۀ آزادی‌ام را از زندان فراهم ساخت و شما را از بیابان‌های کنعان به اینجا آورد، بعد از اینکه شیطان رابطۀ من و برادرانم را شکرآب کرده بود. خدا در هر کاری بخواهد، نکته‌سنج است. همان‌که گفتی! فقط اوست دانای کاردرست.»\nسپس ادامه داد: «خدایا، سهمی از حکومت به من دادی و از تعبیرخواب گرفته تا پیش‌بینیِ حوادث آینده به من آموختی. ای پدیدآورندۀ آسمان‌ها و زمین، در دنیا و آخرت تو همۀ کس‌و‌کار منی. مرا تسلیم محض خودت بمیران و به شایستگانِ برتر ملحق فرما.»\nداستان یوسف از همان خبرهای غیبی بود که به تو وحی می‌کنیم؛ وگرنه وقتی برادرانش عزم خود را جزم کرده بودند و برای نابودی‌اش نقشه می‌کشیدند که تو پیش آن‌ها نبودی!\nای پیامبر، هرچه هم پافشاری کنی، بیشترِ مردم ایمان نمی‌‌‌آورند؛\nبا اینکه برای راهنمایی‌شان مزدی از آن‌ها نمی‌‌خواهی. این قرآن فقط مایۀ به‌خودآمدن جهانیان است.\nچه بسیار است نشانه‌های الهی در آسمان‌ها و زمین؛ اما بی‌اعتنا و بی‌خیال از کنارش می‌گذرند!\nحتی بیشترِ آن‌هایی که ‌خدا را باور می‌کنند، چیزهای دیگری را هم، تأثیرگذار در امور عالم می‌دانند!\nنکند خود را در امان می‌پندارند از اینکه عذاب الهی مثل ابر تیره بر سرشان سایه بیندازد یا در اوج بی‌خبری، یک‌دفعه لحظۀ قیامت سراغشان بیاید؟!\nبگو: «این است راه‌ورسم من: من و پیروانم با چشمان باز، مردم را به‌طرف خدا دعوت می‌کنیم. بله، خدا را منزّه می‌دانم و هرگز هم بت‌پرست نخواهم شد.»\nقبل از تو نیز در شهرهای مختلف انسان‌هایی را برای پیامبری فرستادیم و به آن‌ها وحی می‌کردیم. کسانی که منکر تواَند، مگر به گوشه‌کنار دنیا سفر نکرده‌اند تا ببینند آخرعاقبتِ کسانی که قبل از آن‌ها زندگی می‌کرده‌اند، چه شد؟! سرای آخرت برای خودمراقبان بهتر است. پس چرا عقلتان را به‌کار نمی‌اندازید؟!\nپیامبران از هدایت مردم ناامید می‌شدند و مردم خیال می‌کردند وعده‌ای که به پیامبران داده شده، دروغ بوده است. در همین هنگام، یاری‌مان از راه می‌رسید: آنانی که لایق می‌دانستیم، نجات پیدا می‌کردند؛ ولی عذابِ سختمان برای گناهکارها ردخور نداشت!\nدر داستان پیامبران، ازجمله یوسف، درسِ عبرتی برای خردمندان است. قرآن که این داستان‌ها را در بر دارد، محال است سخنی ساختگی باشد؛ بلکه هماهنگ است با کتاب‌های آسمانیِ موجود و نیز توضیحی است دربارۀ تمام آنچه همگان به آن نیاز دارند و راهنمایی و رحمتی ویژه است برای مؤمنان.\nالف، لام، میم، را.موجودات نشانه‌های یکتاییِ خدا در کتاب آفرینش‌اند و آیه‌های قرآن که بر تو فرستاده شده، حق است؛ ولی بیشترِ مردم نه آن نشانه‌ها را باور می‌کنند و نه این آیه‌ها را.\nخداست که آسمان‌ها را با ستون‌هایی نامرئی برپا کرده است. آن‌وقت، بر مقام فرمانرواییِ جهان تکیه زده است. خورشید و ماه را هم در خدمتتان گذاشته است. هر کدامشان مدتی معیّن در مدار خود می‌گردد. کار جهان را او اداره می‌کند. بله، آیه‌ها و نشانه‌هایش را توضیح می‌دهد؛ تا به دیدار خدا یقین پیدا کنید.\nهم‌اوست که خشکی‌های زمین را گسترش داد و روی آن، کوه‌ها و رودها را پدید آورد. انواع میوه‌ها را هم روی زمین آفرید. او شب‌ها و روزها را در طول سال، کم‌کم، بلند و کوتاه می‌کند. در این‌همه تنوع، نشانه‌هایی از یکتاییِ خداست، برای مردمی که فکرشان را به‌کار می‌اندازند.\nروی زمین، باغ‌های متعددِ انگور و کشتزارها و درختان خرما، به‌صورت چند تنه از یک ریشه یا یک تنه از یک ریشه، پرورش پیدا می‌کند. با آنکه همه از یک خاک و یک آب سیراب می‌شوند، هریکشان محصولی با خاصیت جدا دارد! در این تضادِ شگفت، نشانه‌هایی از یکتاییِ خداست، برای مردمی که عقلشان را به‌کار می‌اندازند.\nاگر قرار باشد تعجب کنی، باید از حرف منکِران معاد تعجب کنی که می‌پرسند: «بعد از اینکه به خاک تبدیل شدیم، باز از نو زنده می‌شویم؟!» آن‌ها همان‌هایی‌اند که خدا را باور ندارند و در قیدوبندهای دنیای مادی اسیرند! آن‌ها جهنمی‌اند و آنجا ماندنی.\nبه‌جای طلب آمرزش، با حالت تمسخر عذاب فوری از تو درخواست می‌کنند! درحالی‌که باخبرند چه عذاب‌های عبرت‌آموزی بر سرِ گذشتگان آمده است؛ البته خدا مردم را با همۀ ستمی که می‌کنند، می‌آمرزد و درعین‌حال مجازاتش شدید است!\nبی‌دین‌ها می‌پرسند: «به‌جز قرآن، چرا معجزه‌ای از طرف خدا بر محمد فرستاده نشده است؟!» ای پیامبر، تو فقط هشداردهنده‌ای. هر ملتی هم راهبری دارد.\nخدا، هم از ویژگی‌های بچۀ هر حامله‌ای کاملاً آگاه است و هم از تمام فعل‌‌وانفعالات در رحِم مادران؛ چون هر چیزی از نظر او اندازۀ مشخصی دارد.\nاو دانای پنهان و پیداست و نیز بزرگ و بلندمرتبه.\nبرای او فرقی نمی‌کند که کدامتان آهسته و درگوشی حرف بزنید یا بلند و باصدا یا اینکه شبانه و پنهانی فعالیت کنید یا در روشنیِ روز و علنی.\nدر طول زندگی، فرشتگانی در خدمت انسان‌اند تا از هر طرف، به‌فرمان خدا، او را از گزند حوادث حفظ کنند؛ چون خدا نازونعمت هیچ ملتی را به بلا و فلاکت تغییر نمی‌دهد؛ مگر آنکه خودشان رفتارشان را تغییر دهند. اگر خدا به‌خاطر رفتار زشتِ ملتی، بدِشان را بخواهد، گرفتارشدنشان بُروبرگرد ندارد و جز خدا کس‌وکاری نخواهند داشت.\nاو همان است که برقِ آسمان را نشانتان می‌دهد که مایۀ بیم و امیدتان است و ابرهای انبوه و پرآب پدید می‌آورد.\nبرقِ آسمان و فرشتگان، از سرِ سپاس و ترس، او را به پاکی یاد می‌کنند. او صاعقه‌های آسمانی می‌فرستد و در گرماگرمِ چون‌وچرای بت‌پرست‌ها دربارۀ خدا، آن‌ها را بر فرق هریک از آن‌ها که مستحق بداند، می‌کوبد! آخر، مجازات خدا شدید است.\nتنها خدا می‌تواند نذرونیاز بندگان را برآورده کند و معبودهای بت‌پرست‌ها هرگز توان این کار را ندارند. آن‌ها مثل تشنه‌ای هستند که می‌خواهد با کف دست و انگشتان باز، آب بنوشد؛ اما آبی به دهانش نمی‌رسد! دعای بت‌پرست‌ها هم راه به‌جایی نمی‌بَرد.\nهر صبح و عصر، تمام ساکنان آسمان‌ها و زمین و سایه‌هایشان، خواسته و ناخواسته، فقط برای خدا سجده می‌کنند.\nاز آن‌ها بپرس: «صاحب آسمان‌ها و زمین کیست؟» خودت بگو: «خدا» و ادامه بده: «آن‌وقت آیا به‌جای او کس‌وکارهایی برای خود گرفته‌اید که حتی اختیار سود و زیان خودشان را هم ندارند؟!» این را هم بگو: «کوردل با بینای حقیقت یکی است؟! تاریکی‌های بی‌دینی با نور دین‌داری برابر است؟! آیا برای خدا شریک‌هایی قائل‌اند که چیزی مثل آفرینش خدا آفریده‌اند و در نتیجه، این دو گونه مخلوق به‌اشتباهشان انداخته است؟!» بگو: «خدا آفرینندۀ هر چیزی است؛ زیرا اوست یگانۀ مسلط بر همه.»\nخدا از ابرها بارانی می‌فرستد و رودهایی کوچک و بزرگ روان می‌شوند و سیلاب‌ها کفِ پُف‌کرده همراه خود می‌آورند. روی موادی هم که در کوره‌ها برای ساخت زیور یا ابزار ذوب می‌کنند، کفی مثل کف سیلاب جمع می‌شود. خدا حق و باطل را به آب و فلز و کفِشان تشبیه می‌کند: آخرسر، باطل محو می‌شود، عین آن کف‌ها! اما حق که مثل آب و فلز برای مردم سودمند است، در زمین باقی می‌مانَد. بله، خدا چنین نکته‌های سودمندی می‌آورد.\nکسانی که دعوت خدا را بپذیرند، عاقبت‌به‌خیر می‌شوند؛ اما آن‌هایی که دعوتش را نپذیرند، اگر به‌فرض محال، دو برابرِ تمام دارایی‌های زمین را هم داشته باشند، برای رهایی از عذاب هزینه‌اش می‌کنند! ولی فایده‌ای ندارد. بله، حساب‌وکتاب سختی انتظارشان را می‌کشد و جایگاهشان جهنم است و آنجا بد جایگاهی است!\nآنانی که حقانیتِ گفته‌هایی را درک می‌کنند که از طرف خدا فرستاده شده، آیا مثل کوردل‌هایی‌اند که از درک حقایق عاجزند؟! تنها، خردمندانِ روشن‌دل به‌خود می‌آیند:\nهمانان که به دین‌داری پایبندند، عهد نمی‌شکنند،\nرابطه‌هایی را حفظ می‌کنند که خدا دستور داده برقرار باشد، از او حساب می‌برند، از سختیِ حساب‌وکتاب می‌ترسند،\nبرای جلب رضای خدا صبر و تحمل می‌کنند، نماز را با آدابش می‌خوانند، از آنچه روزی‌شان کرده‌ایم پنهان و آشکار در راه خدا هزینه می‌کنند و بالاخره، بدی را با خوبی جبران می‌کنند. بله، عاقبت‌به‌خیری در انتظار آن‌هاست:\nباغ‌های همیشه سرسبزی که آنان با هر کدام از پدر و مادر و همسر و بچه‌هایشان که شایسته‌اند، واردش می‌شوند. فرشتگان هم از هر دری به پیشوازشان می‌روند\nو این‌طور خوشامد می‌گویند: «سلام بر شما به‌پاس صبوری‌تان. خوب عاقبتی نصیبتان شد!»\nاما آن‌ها که عهدی را می‌شکنند که از راه عقل و وحی بر سرِ دین‌داری بسته‌اند و رابطه‌هایی را قطع می‌کنند که خدا دستور داده برقرار باشد و در جامعه به خرابکاری مشغول‌اند، لعنت خدا و عاقبت‌به‌شرّی در انتظارشان است!\nخدا روزیِ هرکه را صلاح بداند، زیاد و کم می‌کند. بیشترِ مردم به زندگی دنیا دل‌خوش‌اند؛ درحالی‌که زندگی این دنیا در برابر زندگی آخرت ناچیز است.\nبی‌دین‌ها می‌پرسند: «چرا خدا معجزه‌ای جز قرآن بر محمد نفرستاده است تا با آن هدایت شویم؟!» بگو: «خدا هرکه را نالایق بداند، به‌حال خودش رها می‌کند و هرکه را به درگاهش رو بیاورد، دستش را می‌گیرد؛\nهمان‌هایی که با همۀ وجود، خدا را باور دارند و دل‌هایشان با یاد خدا آرام است. بدانید دل‌ها تنها با یاد خدا آرام می‌گیرد.»\nمؤمنان نیکوکار از زندگی پاک و لذت‌بخشی بهره‌مند خواهند بود و نیز عاقبتی خوش.\nتو را بین ملتی به پیامبری فرستادیم که قبل از آن، ملت‌های فراوانی آمدند و رفتند. هدف این بود که آیه‌هایی را برایشان بخوانی که به تو وحی می‌کنیم؛ با آنکه خدای رحمان را باور نمی‌کنند. بگو: «اوست خدایی که معبودی جز او نیست. فقط بر او توکل کرده‌ام و در همه‌حال، رویم به درگاه اوست.»\nحتی اگر قرآنی باشد که با آن کوه‌ها به حرکت درآیند یا زمین تکه‌تکه شود یا مرده‌ها به‌حرف درآیند، باز هم بت‌پرست‌های لجوج ایمان نمی‌آورند! مگر آنکه خدا بخواهد؛ چون‌که اختیار همۀ کارها با اوست. آیا مسلمانان از ایمان‌آوردنِ آن‌ها ناامید نشده‌اند؟ و نمی‌دانند که اگر خدا بخواهد، همۀ مردم را به‌زور هم که شده، به راه درست می‌آورد؟! البته، در نتیجۀ رفتار موذیانۀ بت‌پرست‌‌ها، پیوسته بلاهای کوبنده بر سرشان می‌آید یا دوروبرشان حوادث ناگوار رخ می‌دهد تا وعدۀ نهایی خدا، یعنی نابودی کامل آن‌ها، فرا برسد؛ زیرا خدا برخلاف وعده‌اش عمل نمی‌کند.\nپیامبرانِ قبل از تو را هم مسخره می‌کردند. من هم به آن مسخره‌کننده‌ها تا می‌شد مهلت می‌دادم و وقتی مهلتشان تمام می‌شد، گریبانشان را می‌گرفتم! خب، چطور بود مجازات من؟!\nآن‌که رفتار همه را زیرِ نظر دارد، آیا مانند بت‌هایی است که از همه‌جا بی‌خبرند؟! اما آخرش بت‌پرست‌ها بت‌ها را شریک خدا می‌دانند. بگو: «بت‌هایتان چه هنری دارند؟ آیا از چیزهایی در زمین خبر می‌دهید که خدا با همۀ خدایی‌اش آن‌ها را نمی‌داند؟! یا که آبکی حرف می‌زنید؟!» هیچ‌یک! بلکه حقه‌بازی می‌کنند و خیال هم می‌کنند زرنگ‌اند. از بندگی خدا منع شده‌اند و هرکه را خدا به‌حال خودش رها کند، هیچ راهبری ندارد.\nآن‌ها در همین دنیا، به بدبختی‌های فراوانی گرفتار می‌شوند؛ البته عذاب آخرت به‌مراتب طاقت‌فرساتر است و در برابر خدا حمایت‌کننده‌ای ندارند.\nبهشتی که قولش را به خودمراقبان داده‌اند، این است: در آن جوی‌ها روان است، میوه‌هایش همیشگی است و سایه‌هایش دائمی. این سرنوشت مؤمنانی است که مراقب رفتار خود بوده‌اند و آخرعاقبتِ بی‌دین‌ها آتش است.\nابتدای ظهور اسلام، اهل‌کتاب از آیه‌هایی که بر تو فرستاده می‌شد، خوشحال می‌شدند؛ ولی عده‌ای از آن‌ها آیه‌هایی را انکار می‌کردند که با باورهای غلطشان جور درنمی‌آمد. بگو: «به من فرمان رسیده است که خدا را عبادت کنم و کسی را به‌جای او نپرستم و مردم را فقط به‌سوی او دعوت کنم و در همه‌حال فقط به درگاه او رو کنم.»\nقرآن را برای رهبری و رفع اختلافات مردم بر تو فرستادیم، البته به زبان عربی. بعد از اینکه این حقایق به دستت رسید، اگر تابع میل اهل‌کتاب شوی، در برابر خدا یاور و حمایت‌کننده‌ای نداری!\nقبل از تو نیز پیامبران فراوانی فرستادیم و آنان را همچون مردم عادی، صاحب زن و بچه کردیم. بنای هیچ پیامبری این نبود که بی‌اجازۀ خدا معجزه‌ای بیاورد؛ زیرا هر وقتی برنامۀ خاص خودش را می‌طلبد.\nخدا هرچه مصلحت بداند، محو می‌کند یا برقرار می‌سازد؛ چون کتاب اصلی فقط پیش اوست.\nبعضى عذاب‌هایى را که به آن‌ها وعده داده‌ایم، چه اینجا نشانت بدهیم چه جانت را بگیریم و در قیامت نشانت بدهیم،‌به‌هرحال، وظیفۀ تو فقط پیام‌رسانى است و وظیفۀ ما حسابرسى.\nمگر نمی‌بینند ما سراغ مردم کرۀ زمین می‌آییم و نسل‌ها را یکی پس از دیگری منقرض می‌کنیم؟! خداست که بر هستی حکومت می‌کند و کسی جلودارِ حکمرانی‌اش نیست و اوست که به‌سرعت حسابرسی می‌کند.\nقبلی‌هایشان هم نقشه‌ها کشیدند؛ غافل از آنکه خدا تمام نقشه‌ها را تا آخرش می‌داند. آخر، خدا از رفتار هرکسی آگاه است. بله، بی‌دین‌ها به‌زودی می‌فهمند که چه کسی عاقبت‌به‌خیر می‌شود.\nای پیامبر، بی‌دین‌هایی که قرآن را قبول ندارند، ادعا می‌کنند: «تو پیامبر نیستی.» پاسخ بده: «همین بس که به‌گفتۀ قرآن، خدا بینِ من و شما شاهد باشد و همچنین، کسی که منبع علم قرآن است.»\nاین است کتابی که به‌سوی تو فرستاده‌ایم تا زیر نظر خدا، همۀ مردم ‌را از تاریکی‌های اعتقادی و اخلاقی به‌طرف نور معرفت و پاکی بیرون بکشی: به راه خدای شکست‌ناپذیرِ ستودنی؛\nهمان خدایی که هرچه در آسمان‌ها و زمین است، مال اوست. وای بر مردمی که چنین خدایی را باور ندارند، برای عذابی‌ سخت!\nهمان‌هایی که زندگی دنیا را بر آخرت ترجیح می‌دهند و مانع بندگی خدا می‌شوند و راه مستقیم خدا را کج نشان می‌‌دهند. این‌ها در نهایتِ گمراهی‌اند.\nهر ‌پیامبری فرستادیم، بدون استثنا، با زبانی ساده و همه‌فهم بود تا احکام و معارف الهی را کم‌کم برای قومش توضیح دهد. پس خدا هرکه را نالایق ببیند، به‌حال خودش رها می‌کند و هرکه را لایق ببیند، دستش را می‌گیرد. در این کار، او شکست‌ناپذیرِ کاردرست است.\nموسی را هم با معجزه‌هایمان فرستادیم و به او گفتیم: «قومت را از تاریکی‌های اعتقادی و اخلاقی به‌طرف نور معرفت و پاکی بیرون بکش و روزهای سرنوشت‌ساز را به آن‌ها گوشزد کن. در آن روزها، برای هرکه در سختی‌ها صبور باشد و در راحتی‌ها شکرگزار، عبرت‌های فراوانی هست.»\nزمانی موسی به قومش گفت: «لطف‌های خدا را در حق خودتان به‌یاد آورید: از چنگ فرعونیان نجاتتان داد. آن‌ها به‌شدت شکنجه‌تان می‌دادند و پسرانتان را به فجیع‌ترین وضع سر می‌بریدند و بانوانتان را برای بهره‌کشی نگه می‌داشتند. تمام این سختی‌ها و راحتی‌ها برایتان آزمایشی بزرگ از طرف خدا بود.»\nیادتان باشد که او اعلام کرده: «اگر شکر کنید، حتماً سرمایۀ وجودی‌تان را زیاد می‌کنیم و اگر ناشکری کنید، مجازاتم خیلی شدید است.»\nموسی ادامه داد: «اگر شما و همۀ اهل زمین ناشکری کنید، دودش به ‌چشم خودتان می‌رود. آخر، ‌خدا بی‌نیازِ ستودنی است.\nمگر خبر نابودی اقوامی که قبل از شما زندگی می‌کرده‌اند، مثل قوم نوح و عاد و ثمود و اقوام بعدی‌شان، به گوشتان نخورده است؟! احوالشان را خدا می‌داند و بس.پیامبرانشان دلیل‌‌های روشنی برایشان می‌آوردند؛ ولی آن‌ها دست‌هایشان را به‌نشانۀ انکار جلوی دهانشان می‌گرفتند و می‌گفتند: ’دینی را که مأمور رساندنش هستید، ما اصلاً قبول نداریم و دربارۀ چیزهایی که به آن‌ها دعوتمان می‌کنید، بدجور شک داریم!‘\nپیامبرانشان جواب می‌دادند: ’در خدا هم شک؟! همان پدیدآور آسمان‌ها و زمین. او به زندگیِ سعادتمندانه دعوتتان می‌کند تا به‌اندازۀ بندگی‌تان گناهانتان را ببخشد و تا رسیدن مرگ حتمی، مهلتتان دهد.‘ بت‌پرست‌ها می‌گفتند: ’شما هم آدمی هستید مثل ما؛ فقط اینکه می‌خواهید ما را از عبادت بت‌هایی‌که پدرانمان می‌پرستیدند، بازدارید! اگر راست می‌گویید، معجزه‌ای آشکار برایمان بیاورید.‘\nپیامبرانشان جواب می‌دادند: ’درست است که ما آدمی هستیم مثل شما؛ ولی خدا بر هر بنده‌ای که لایق بداند، منّت می‌گذارد و او را پیامبر می‌کند. ما نمی‌توانیم بی‌اجازۀ خدا برایتان معجزه‌ای بیاوریم؛ زیرا او همه‌کارۀ عالَم است و مؤمنان در هر کاری، فقط باید به خدا توکل کنند.\nو چرا به خدا توکل نکنیم؟ مگر نه اینکه او به راه‌های خوشبختی راهنمایی‌مان کرده است؟! البته در برابر اذیت شما صبر می‌کنیم. اهل توکل باید فقط به خدا توکل کنند.‘\nآن بی‌دین‌ها پیامبرانشان را این‌طور تهدید می‌کردند: ’حتماً از شهرمان بیرونتان می‌کنیم یا اینکه باید آیین ما را قبول کنید.‘ خدا هم به پیامبران وحی می‌کرد: ’این بدکارها را قطعاً نابود می‌کنیم\nو بعد از آن‌ها، شما را در آن سرزمین‌ها ساکن خواهیم کرد. این است پاداش کسانی که از رودرروشدن با من می‌ترسند و از تهدید‌هایم حساب می‌برند.‘\nپیامبران چنان برای پیروزی دعا کردند که هر زورگوی لج‌بازی ناامید ‌شد؛\nهمان‌‌که جهنم در انتظار اوست. آنجا، آبی چرکین در حلقش می‌ریزند؛\nآبی گلوگیر که به‌زور قورتش می‌دهد! صد بار مرگ‌را جلوی چشمش می‌بیند؛ ولی از مردن خبری نیست که نیست! تازه، عذابی نفس‌گیرتر در راه است!»\nکارهای افراد بی‌اعتقاد به خدا مثل خاکستری است که در روزی طوفانی به باد فنا می‌رود. آن‌ها از کارهای خودشان هیچ خیری نمی‌بینند؛ این است همان گمراهیِ بی‌پایان.\nندیدی که خدا آسمان‌ها و زمین را بر اساس حکمت آفریده است؟! برای کارهای زشتتان، اگر ببیند نالایقید، شما را از بین می‌برد و به‌جایتان نسلی نو می‌آورد.\nاین کار برای خدا اصلاً دشوار نیست.\nدر قیامت همۀ مردم در پیشگاه خدا حاضر می‌شوند. آن‌وقت زیردستان به سران خودکامه می‌گویند: «ما در دنیا دنباله‌روِ شما بودیم. حالا شما هم می‌توانید کمی از عذاب خدا را از ما دور کنید؟!» سران خودکامه می‌گویند: «اگر خدا راه فراری نشانمان داده بود، ما هم نشانتان می‌دادیم؛ ولی، چه بی‌تابی کنیم چه صبر، فرقی به حالمان ندارد. دیگر راه پس‌وپیش نداریم.»\nوقتی حساب‌وکتاب قیامت تمام شود، شیطان به هر دو گروه می‌گوید: «خدا به شما وعده‌های راست داد. من هم به شما وعده‌ها دادم؛ اما زیرش زدم! زورتان که نکرده بودم. فقط دعوتتان کردم به کارهای زشت. شما هم دعوتم را قبول کردید؛ پس خودتان را ملامت کنید، نه مرا. اینجا، نه من فریادرس شمایم و نه شما فریادرس من. به من چه مربوط که در دنیا، از من حرف‌شنوی داشتید، نه از خدا! امروز عذابی زجرآور در انتظار بدکارهایی مثل ماست.»\nازآن‌طرف، مؤمنانی را که کارهای خوب کرده‌اند، در باغ‌هایی پردرخت جای می‌دهند که در آن‌‌ها جوی‌ها روان است. آنان، به‌لطف خدا، آنجا ماندنی‌اند و رفتارشان با همدیگر پر از ادب و احترام است.\nمگر نمی‌بینی که خدا چطور عقیدۀ پاکِ توحیدی را به درختی سرسبز و پُربرگ‌وبار تشبیه می‌کند؟ ‌ریشۀ این درخت در اعماق زمین فرو رفته و شاخ‌و‌برگش سر به فلک کشیده است\nو به‌اذن و ارادۀ خدا، دم‌به‌دم بار‌و‌بَر می‌دهد. خدا برای مردم این نکته‌ها را می‌آورد تا متوجه شوند که خوشبختی در گروِ یکتاپرستی است.\nازآن‌طرف، عقیدۀ ناپاکِ بت‌پرستی مانند درختی آفت‌زده و بی‌برگ‌وبار است که از زمین کنده شده و هیچ ثباتی ندارد!\nخدا مؤمنان واقعی را در زندگی دنیا و آخرت، با عقیدۀ محکمِ توحیدی، ثابت‌قدم می‌کند و بدکارها را با آن عقیدۀ متزلزل به‌‌حال خودشان رها می‌سازد. خدا هر کاری بخواهد، می‌کند.\nمگر نمی‌بینی که سرانِ بت‌پرست، به‌جای قدردانی از نعمت یکتاپرستی، ناشکری می‌کنند و با گمراه‌کردن مردم، آن‌ها را به وادی هلاکت می‌کشانند؟\nهمان جهنمی که در آن سرخ‌وسوخته می‌شوند و آن بد جایگاهی است!\nبرای خدا همتایانی قرار می‌دهند تا مردم را از راه او به‌در کنند. به آن‌ها بگو: «فعلاً خوش باشید! ولی آخرعاقبتتان آتش است.»\nپیامبر! به بندگان باایمانم سفارش کن که نماز را با آدابش بخوانند و از آنچه به آن‌ها روزی کرده‌ایم، پنهان و آشکار، در راه خدا هزینه کنند؛ قبل از آنکه روزی برسد که نه خریدوفروشی در کار است و نه رفاقتی!\nخداست که آسمان‌ها و زمین را آفریده است و از آسمان برف و بارانی می‌فرستد تا به‌برکتش، محصولات کشاورزی را برای خوردوخوراکتان پرورش دهد. همچنین، کشتی‌ها را در اختیارتان گذاشته است تا به‌خواست او در دریاها حرکت کنند و رودها را برایتان رام کرد.\nهم خورشید و ماه را در خدمتتان گذاشته است که در مدارشان در حرکت‌اند، هم شب و روز را.\nخدا هرچه معمولاً لازم دارید، در اختیارتان گذاشته است. اگر بخواهید نعمت‌های خدا را بشمارید، نمی‌توانید یکی‌یکی‌شان را بشمارید! بااین‌حال، انسان نوعاً خیلی بدکار و ناشکر است!\nزمانی، ابراهیم دعا کرد: «خدایا، این مکه را شهری امن قرار بده. من و بچه‌هایم را هم از پرستش بت‌ها دور نگه دار.\nخدایا، این بت‌ها باعث گمراهی خیلی از مردم شده‌اند. هرکه با دوری از بت‌ها دنباله‌روِ من شود، از من است. هرکه هم مرا نافرمانی کند، سروکارش با توست و البته تو آمرزندۀ مهربانی.\nخدایا، بچه‌ام اسماعیل و همسرم هاجر را در سرزمینی بی‌آب‌وعلف، کنار خانۀ مقدست ساکن کردم تا با فراغت از دنیا، نماز را با آدابش بخوانند. پس، دل‌های عده‌ای از مردم اطراف را به‌طرف آنان متمایل کن و از میوه‌ها و محصولات کشاورزی روزی‌شان فرما تا شکر کنند.\nخدایا، تو خوب می‌دانی چه‌ها را پنهان می‌کنیم و چه‌ها را آشکار؛ چون همان خدایی هستی که چیزی در زمین و آسمان از او مخفی نیست.\nخدا را شکر که با وجود پیری‌ام، اسماعیل و اسحاق را به من بخشید. به‌یقین، خدا مستجاب‌کنندۀ دعاهاست.\nخدایا، کاری کن که من و بچه‌ها و نسلم اهل نماز باشیم و آن را با آدابش بخوانیم. خدایا، دعاهایم را برآورده بفرما\nخدایا، در روز برپاییِ حساب‌وکتاب، مرا و پدر و مادرم را و همۀ مؤمنان را بیامرز.»\nخیال نکن که خدا بی‌خبر است از کارهایی که بدکارها می‌کنند. فقط تا روزی که چشم‌ها از ترس و تعجب خیره می‌شود، مهلتشان می‌دهد.\nآن روز، از شدت دلهره، گردن می‌کشند و سر بالا می‌گیرند. حتی پلک نمی‌زنند و در دل‌هایشان آشوبی به‌پاست!\nمردم را از روزی بترسان که عذاب دنیوی سراغشان می‌آید و بدکارها با عجز ‌و ‌التماس می‌گویند: «خدایا، فرصت کوتاه دیگری به ما بده تا دعوتت را قبول کنیم و دنباله‌روِ پیامبرانت شویم.» به آن‌ها می‌گویند: «مگر شما نبودید که قبل ‌از این قسم می‌خوردید که دچار زوال نمی‌شوید؟!\nمگر شما نبودید که در خانه‌وکاشانۀ بدکارها ساکن شدید، درحالی‌که فهمیده بودید چه بلایی بر سرشان آورده‌ایم؟! تازه، برایتان نکته‌های فراوانی هم آورده بودیم.»\nآن بدکارها هرچه نقشه داشتند، رو کردند؛ غافل از اینکه خدا همۀ نقشه‌هایشان را از قبل می‌دانست؛ نقشه‌هایی که کوه‌ها را از جا می‌کَند!\nخیال نکن خدا وعدۀ خود را دربارۀ کمک‌کردن به پیامبران و مجازات بدکارها عملی نمی‌کند. او شکست‌ناپذیرِ انتقام‌گیر است،\nدر روزی که زمین به زمینی دیگر و آسمان‌ها به آسمان‌هایی دیگر تبدیل می‌شود و همه در برابر خدای یگانۀ مسلط بر همه حاضر می‌شوند.\nآن روز گناهکارها را می‌بینی که همگی به هم غل‌و‌زنجیر شده‌اند!\nلباس‌هایشان از ماده‌ای بدبو و ‌اشتعال‌زا مثل قیر است و صورت‌هایشان را آتش می‌پوشاند.\nاحضارکردن مردم برای آن است که خدا هرکس را با همان کارهایی که در دنیا کرده، جزا دهد. خدا به‌سرعت حسابرسی می‌کند.\nهمین آیه‌های روشن برای مردم بس است تا با آن‌ها هشدار داده شوند و بدانند که او خدای یگانه است و... . همچنین، برای اینکه خردمندان به‌‌خود بیایند.\nالف، لام، را.آیه‌های کتاب الهی و قرآنِ جداکنندۀ حق از باطل پیشِ روی شماست.\nچه‌بسا روزی فرا برسد که بی‌دین‌ها آرزو کنند مسلمان می‌بودند! گفتند: «ابراهیم، از این ‌موضوع بگذر که فرمان خدا دربارۀ مردم لوط فرا رسیده و عذابی بی‌بُروبرگرد سراغشان می‌آید.»\nبه‌حال خود رهایشان کن: می‌خورند و کِیف می‌کنند و آرزوهای دورودراز سرگرمشان می‌کند؛ ولی بالاخره خواهند دانست!\nهیچ شهری را نابود نکردیم، مگر آنکه سرنوشتش معیّن شده بود.\nهر ملتی که دورانشان تمام شود، نمی‌توانند حتی برای لحظه‌ای هم آن را جلو و عقب بیندازند\nبت‌پرست‌ها با تمسخر به پیامبر می‌گفتند: «آهای تو که مثلاً قرآن برایت فرستاده شده، واقعاً که دیوانه‌ای!\nاگر راست مى‌گویى، فرشته‌ها را چرا پیشمان نمى‌آورى؟!»\nباید بدانند که فرشتگان را می‌فرستیم، اما به‌وقتش! آن لحظه هم دیگر به بت‌پرست‌ها مهلت داده نمی‌شود!\nما خودمان قرآن را فرستاده‌ایم و خودمان هم از هر آسیبی حتماً حفظش می‌کنیم.\nالبته، قبل از تو هم پیامبرانی به میان مردمان گذشته فرستادیم.\nهر پیامبری پیشِ آن‌ها رفت، بدون استثنا، مسخره‌اش کردند!\nطبق روشمان در هدایت همگان، پیام‌های قرآن را به‌صورت شفاف به گناهکارها می‌فهمانیم.\nبااین‌همه، به آن ایمان نمی‌آورند! البته راه‌و‌روش مردمان گذشته هم همین بوده است.\nاگر دری از آسمان به رویشان باز کنیم تا مُدام از آن بالا روند و از اسرار غیبیِ عالم باخبر شوند،\nباز هم می‌گویند: «حتماً جلویمان چشم‌بندی‌ کرده‌اند؛ بلکه بدتر: اصلاً جادوجنبل شده‌ایم!»\nدر آسمان صورت‌های فلکی گذاشته‌ایم و برای تماشاگران چشم‌نوازش ساخته‌ایم\nو از دسترس هر شیطان رانده‌شده‌ای حفظش کرده‌ایم؛\nمگر آن‌کس‌که دزدکی گوش دهد که درآن‌صورت شهابی نورانی تعقیبش می‌کند.\nدر زمین هم، خشکی‌ها را گسترش دادیم و کوه‌های پابرجا را به آن پیچ کردیم و گیاهان و درختانِ مفید و متناسب در آن رویاندیم.\nهمچنین، روی زمین وسایل زندگی شما و موجودات زنده‌ای را فراهم کردیم که شما روزی‌رسانشان نیستید.\nهرچه در جهانِ هستی هست، منبع اصلی‌اش پیش ماست و هر موجودی را با ویژگی‌های خاصی می‌آفرینیم.\nبادها را مأمور بارورکردن ابرها می‌کنیم؛ آنگاه از دل ابرها بارانی می‌فرستیم. شما توان ذخیرۀ همه‌اش را ندارید، به‌همین‌خاطر، با چشمه‌ها و چاه‌ها آب آشامیدنی‌تان را تأمین می‌کنیم.\nماییم که زنده می‌کنیم و می‌میرانیم و ماییم که ماندنی هستیم و وارث همه چیز.\nهمۀ کسانی را که قبل از شما به دنیا آمده‌اند یا بعداً به دنیا می‌آیند، می‌شناسیم و زیر نظرشان گرفته‌ایم.\nخداست که همه را روز قیامت جمع می‌کند؛ چون او کاردرستی داناست.\nنخستین انسان را از گل‌و‌لای خشکیده آفریدیم\nو قبل از آفرینش او، نخستین جن را از شعله‌های آتش آفریدیم.\nخدا به فرشتگان فرمود: «دارم بشری می‌آفرینم از گل‌و‌لای خشکیده.\nوقتی خلقتش را کامل کردم و به او جان دادم، در برابرش به سجده بیفتید.»\nهمۀ فرشتگان بی‌استثنا سجده کردند،\nجز ابلیس که با سجده‌کنندگان همراه نشد.\nخدا پرسید: «ابلیس، چه در دلت گذشت که سجده نکردی؟!»\nابلیس متکبرانه جواب داد: «من آنی نیستم که بیایم در برابر بشری سجده کنم که او را از گل‌و‌لای خشکیده آفریده‌ای.»\nفرمود: «حالا که این‌طور شد، از این موقعیت اخراجی! چون‌که تو رانده‌شده‌ای\nو تا روز قیامت، مُدام مشمول لعنت خدایی.»\nگفت: «خدایا، تا روزی که مردم دوباره زنده می‌شوند، مهلتم بده.»\nفرمود: «به تو مهلت می‌دهم، نه تا روز قیامت؛\nبلکه تا روزی که زمانش را من می‌دانم و بس.»\nگفت: «خدایا، حالا که از راه به‌درم کردی، من هم در دنیا، کارهای زشت مردم را در نظرشان رنگ‌ولعاب می‌دهم و همگی‌شان را از راه به‌در می‌کنم،\nمگر بندگان ناب تو را.»\nفرمود: «در گمراه‌شدنِ گمراهان و گمراه‌نشدن بندگان ناب، همه‌کاره منم.\nتو، در حالت عادی، بر هیچ‌یک از بندگانم تسلط نداری؛ مگر آن‌هایی که خودخواسته و با دنباله‌روی از تو، از راه به‌در می‌شوند.\nحتماً جهنم وعده‌گاه همۀ آن‌هاست:\nهفت طبقه دارد و هر طبقه با بخش‌های مختلفش، جای جماعتی از آ‌ن‌هاست.\nالبته خودمراقبان در باغ‌هایی پردرخت‌اند و در کنار چشمه‌ساران.\nبه آنان ندا می‌رسد: ’با آرامش و امنیت خاطر، قدم در بهشت بگذارید.‘\nهر کینه و کدورتی را از دل‌هایشان ریشه‌کن کرده‌ایم؛ آن‌طور‌که برادروار، روبه‌روی هم، بر تخت‌ها لَم داده‌اند.\nدچار رنج و خستگی نمی‌شوند و بنا هم نیست از آنجا بیرونشان کنند.»\nپیامبر! به بندگانم خبر بده که در برخورد با خطاکاران، آمرزندۀ مهربانم.\nالبته عذابم، برای افراد سرکش، عذابی زجرآور است!\nبرای جاافتادن مطلب، داستان فرشتگانی را بازگو کن که مهمان ابراهیم شدند:\nوارد خانه‌اش شدند و سلام کردند. وقت پذیرایی، ابراهیم گفت: «راستش، رفتارتان کمی مایۀ نگرانی ما شده!»\nگفتند: «نگران نباش. ما به تولد پسری دانا مژده‌ات می‌دهیم.»\nبا تعجب پرسید: «سرِ پیری، مرا به داشتن بچه مژده می‌دهید؟! این دیگر چه مژده‌ای است؟!»\nپاسخ دادند: «بشارتی که به تو دادیم، راست است. نکند ناامید شوی!»\nبا اطمینان گفت: «آخر، جز گمراهان، چه کسی از رحمت خدا ناامید می‌شود؟!»\nبعد پرسید: «ای فرستاده‌های خدا، مأموریت اصلی‌تان چیست؟»\nجواب دادند: «ما مأموریت داریم جماعتی گناهکار را نابود کنیم؛\nبه‌جز خانوادۀ لوط را که همگی‌‌شان را نجات می‌دهیم؛\nجز زنش را که برنامه داریم با جامانده‌ها، گرفتار عذاب شود.»\nهمین‌که فرستادگان الهی پیش خانوادۀ لوط آمدند،\nلوط با تعجب گفت: «شما را به‌جا نمی‌آورم. انگار غریبه‌اید!»\nگفتند: «نه، غریبه نیستیم؛ بلکه خبری برایت آورده‌ایم که قومت همیشه در آن شک‌وشبهه می‌کردند:\nهمان عذاب بی‌بُروبرگرد را! ما راست می‌گوییم\nکمی که از شب گذشت، خانواده‌ات را راه بینداز و خودت پشت سرشان راه بیفت. پشت سرتان را هم نگاه نکنید. به جایی بروید که به شما دستور داده‌می‌شود.»\nبالاخره، به لوط آن خبر تکان‌دهنده را رساندیم: وقت سحر، همۀ آن‌‌ها ریشه‌کن می‌شوند!\nازآن‌‌طرف مردان شهر، ذوق‌زده و گوش‌به‌گوش‌رسان، به‌طرف خانۀ لوط آمدند تا با مهمانانش لواط کنند!\nلوط خواهش کرد: «اینان مهمان من‌اند. آبرویم را نبرید.\nدر محضر خدا، از این تصمیم دست بردارید و شرمنده‌ام نکنید.»\nگفتند: «مگر تو را از میزبانیِ هر بنی‌بشری نهی نکرده بودیم؟!»\nگفت: «حالا که اصرار دارید، باشد: اینان دختران من‌اند. خب، با همین‌ها ازدواج کنید.»\nای محمد، به‌جان خودت که آن‌ها در مستیِ غفلت، سرگردان بودند.\nسرانجام، سحرگاه، غرّشی وحشت‌زا آن‌ها را فرا گرفت!\nبه‌دنبال آن، شهرشان را زیرورو کردیم و با گِل‌هایی سفت سنگ‌بارانشان نمودیم!\nآثار آن حادثه برای کاوش باستان‌شناسان باقی مانده است.\nآن آثار بر سرِ راهی است که هنوز در آن رفت‌وآمد می‌کنند\nدر این فاجعه، گوشه‌ای از قدرت‌نمایی خدا بود برای مؤمنان.\nاهالی اَیکه هم مردمی بدکار بودند.\nاز آن‌ها هم انتقام گرفتیم. شهر مردم لوط و شهر اَیکه در کنار بزرگراه مدینه به شام قرار دارد.\nهمچنین، مردم حِجر به پیامبران اَنگ دروغگویی می‌زدند.\nما آیه‌ها و معجزه‌هایمان را نشانشان دادیم؛ ولی به آن‌ها بی‌اعتنا بودند.\nآن‌ها برای امنیت بیشتر، در دل کوه‌ها خانه می‌تراشیدند.\nسرانجام، به‌وقت سحر، غرّشی وحشت‌زا آن‌ها را فرا گرفت\nو خانه‌سازی و قدرت‌اندوزی‌شان دردی از آن‌ها دوا نکرد!\nآسمان‌ها ‌و زمین را و آنچه میان آن‌هاست، بر اساس‏ حکمت آفریده‌ایم. ردخور ندارد که قیامت آمدنی است؛ با این حساب، اگر بی‌‌دین‌ها مسخره‌ات می‌کنند، تو بزرگواری کن و نادیده بگیر.\nخدا همان آفریدگاری است که حالشان را می‌داند.\nدر ضمن، سورۀ حمد و قرآن مجید را در دسترست گذاشتیم.\nوقتی می‌گوییم «نادیده بگیر»، یعنی به امکاناتی مادی که گروه‌هایی از بی‌دین‌‌ها را از آن بهره‌مند کرده‌ایم، چشم ندوز و برای گمراهی‌شان اندوه مخور. درعین‌حال، مؤمنان را زیر پَروبالت بگیر.\nبه بی‌دین‌ها بگو: «من فقط هشدارِ صریح به عذاب می‌دهم.»\nمنظور عذابی است که بر سرِ تکه‌تکه‌کنندگان فرستادیم؛\nهمان‌هایی که قرآن را با اَنگ سِحر و شعر و اَفیون و افسانه، چندپاره کردند.\nبه خدا قسم که همگی‌شان را بازخواست می‌کنیم،\nاز کارهای زشتی که مرتکب می‌شدند.\nتو مأموریتت را در دعوت به اسلام، علنی کن و به بت‌پرست‌‌ها اعتنایی نکن؛\nچون‌که شرّ مسخره‌کنندگان را ما از سرت کوتاه می‌کنیم؛\nهمان کسانی که هم‌ردیف خدا به معبود دیگری قائل هستند. بالاخره خواهند دانست!\nای پیامبر، خوب می‌دانیم که از زخم‌زبان‌های بت‌پرست‌ها دلت می‌گیرد.\nبرای رفع دل‌تنگی، خدا را از سرِ سپاس به پاکی یاد کن و سر به سجده بگذار\nو خدا را تا سروقت مرگ بندگی کن.\nای بت‌پرست‌ها، پیروزی مسلمانان و شکست شما فرا می‌رسد؛ پس عجولانه، آن را از خدا نخواهید! بله، خدا پاک‌و ‌برتر است از بت‌هایشان.\nبه‌فرمان خودش فرشتگان و روح را به‌سوی بندگانی که شایسته بداند، می‌فرستد و با این کار، به آنان دستور می‌دهد که به ‌مردم هشدار دهید: «معبودی جز من نیست؛ پس در حضور من، مراقب رفتارتان باشید.»\nخدا آسمان‌ها و زمین را بر اساس‏ حکمت آفریده است. او از بت‌های آن‌ها بسیار برتر است.\nخدا انسان را از ذره‌ای ناچیز می‌آفریند؛ اما او آشکارا، برای خدا شاخ‌وشانه می‌کشد.\nخدا چهارپایان را برای استفاده‌تان آفریده است تا با پشم و پوستشان، خودتان را از گرما و سرما حفظ کنید و از فراورده‌های لبنی و گوشتی‌شان تغذیه کنید.\nوقت برگرداندنشان از چراگاه و وقت بردنشان به آنجا چه زیبایی‌ها که نمی‌بینید!\nبرخی از آن‌ها مثل شتر و گاو، بارهایتان را به جاهایی می‌برند که بدون آن‌ها، جز با جان‌کندنِ زیاد به آنجا نمی‌رسیدید. بله، صاحب‌اختیارتان دلسوزی مهربان است\nخدا اسب‌ها و قاطرها و خرها را هم آفریده است و نیز وسایل نقلیۀ دیگری را که الان از آن‌ها بی‌خبرید، تا سوارشان شوید و مایۀ زینتتان باشند.\nنشان‌دادنِ راه درست به‌عهدۀ خداست؛ زیرا برخی راه‌‌‌ها، انحرافی است. البته او اگر می‌خواست، همه‌تان را به‌زور هم که شده، به راه درست می‌برد.\nاوست که از آسمان، برف و باران می‌فرستد تا آب آشامیدنی‌تان تأمین شود و درختان و گیاهان رشد کنند و بتوانید دام‌هایتان را به چَرا ببرید.\nبا آن بارندگی‌ها کشتزارها، درختان زیتون و خرما، انواع انگور و میوه‌های گوناگون را هم پرورش می‌دهد. در آفرینش این‌همه محصول، نشانه‌‌ای از یکتاییِ خداست برای مردمی‌که فکرشان را به‌‌کار می‌اندازند.\nاو شب و روز و خورشید و ماه را در خدمتتان گذاشته است و به دستورش، ستارگان هم چنین‌اند. در این کار، نشانه‌هایی از یکتاییِ خداست برای مردمی‌که عقلشان را به‌کار می‌اندازند.\nدر زمین هم مواد و معادن رنگارنگ برایتان آفریده و در اختیارتان گذاشته است. در آفرینش این‌ها‌هم نشانه‌ای از یکتاییِ خداست برای مردمی که می‌خواهند به‌خود بیایند.\nهم‌اوست که دریا را در اختیارتان گذاشته است تا از دریا گوشت ماهیِ تروتازه بخورید و برای زینتتان زیورهایی، مانند مروارید، بیرون بیاورید. کشتی‌ها را هم می‌بینی که سینۀ دریا را می‌شکافند تا از نعمت‌های بیش از اندازۀ خدا بهره‌مند شوید و تا شاید شکر کنید و... .\nدر زمین، کوه‌هایی ریشه‌دار گذاشت تا زمین با لرزه‌های دائمش زندگی‌تان را به‌هم نریزد. رودها و راه‌ها هم پدید آورد  تا در سفرها، راحت‌تر به مقصد برسید.\nهمچنین علائم مختلفی. شب‌روان نیز با ستارگان بتوانند به راهشان ادامه دهند.\nآیا کسی که می‌آفریند، مانند بت‌هایی است که نمی‌آفرینند؟! پس چرا به‌خود نمی‌آیید؟!\nاگر بخواهید نعمت‌های خدا را بشمارید، نمی‌توانید یکی‌یکی‌شان را بشمارید. خدا آمرزندۀ مهربان است\nخدا می‌داند چه‌ها پنهان می‌کنید و چه‌ها آشکار.\nبت‌هایی که بت‌پرست‌ها به‌جای خدا می‌پرستند، نه‌تنها چیزی نمی‌آفرینند،‌بلکه خودشان هم آفریده شده‌اند!\nاجسامی بی‌جان‌اند و حتی نمی‌دانند عبادت‌کنندگانشان کِی دوباره زنده می‌شوند!\nمعبودتان معبودی یگانه است. بت‌پرست‌های بی‌اعتقاد به آخرت هم به‌دلیل داشتن تکبر و غرور، واقعیت‌ها را انکار می‌کنند.\nخدا بدون شک، می‌داند چه‌ها پنهان می‌کنند و چه‌ها آشکار. او گردنکشان را دوست ندارد.\nوقتی از سرانِ بت‌پرست بپرسند: «خدا چه چیزی فرستاده است؟»، می‌گویند: «قرآن افسانه‌های گذشتگان است!»\nبا این ‌حرف‌ها، می‌خواهند مردم عادی را از راه به‌در کنند. این‌ها روز قیامت، هم باید بار سنگین همۀ گناهان خود را به‌دوش بکشند، هم بار گناهان مردم ساده‌لوح را بعد از گمراه‌‌کردنشان. بدانید که بد باری به‌دوش می‌کشند!\nقبل از آن‌ها هم کسانی از این نقشه‌ها کشیدند؛ ولی خدا خانۀ نیرنگشان را چنان از بیخ‌وبن کند که سقفش بر سرشان فرو ریخت و در اوج بی‌خبری، این عذاب بنیان‌کن سراغشان آمد.\nسپس خدا در روز قیامت خواروخفیفشان می‌کند و از آن‌ها می‌پرسد: «کجایند بت‌هایی‌که به‌جای من می‌پرستیدید و به‌خاطرشان با خداپرستان دشمنی می‌کردید؟!»در اینجا، افراد بامعرفت می‌گویند: «امروز، رسوایی و بدبختی گریبان بی‌دین‌ها را می‌گیرد.»\nهمان‌هایی که فرشتگان جانشان را می‌گیرند، درحالی‌که به خودشان بد کرده‌اند. آن‌ها به‌ناچار سرِ تسلیم فرود می‌آورند؛ ولی به‌دروغ می‌گویند: «ما هیچ کار بدی نمی‌کرده‌ایم!» چرا، می‌کرده‌اید؛ زیرا خدا از کارهایی که دائم مشغولش بودید، خبر دارد.\nپس به طبقات جهنم وارد شوید که آنجا ماندنی هستید! راستی که بد جایی است جایگاه متکبران!\nهمچنین، از کسانی که مراقب رفتارشان هستند، می‌پرسند: «خدا چه چیزی فرستاده است؟» جواب می‌دهند: «سراسر خیر و سعادت.» بله، کسانی که به دستورهای قرآن عمل کنند، در دنیا خوشبخت‌اند. البته سرای آخرت برای اینان بهتر است و واقعاً که خوب جایی است سرای خودمراقبان:\nباغ‌های همیشه‌سبزی که واردش می‌شوند و در آن‌ها جوی‌ها روان است. در آنجا هرچه بخواهند، مهیاست. خدا به کسانی که مراقب رفتارشان باشند، این‌‌طور پاداش می‌دهد.\nدر حال پاکی از هر گناه، فرشتگان جانشان را به‌آرامی می‌گیرند و به آنان مژده می‌دهند: «نگران نباشید و به‌خاطر کارهای خوبتان، به‌سلامت پا به بهشت بگذارید.»\nبت‌پرست‌ها نکند فقط منتظر همین‌اند که فرشتگانِ عذاب سراغشان بیایند یا روز قیامت برپا شود؟! رفتار کسانی که قبل از آن‌ها بودند نیز همین بود؛ در واقع، خدا به آن‌ها بد نکرد؛ بلکه آن‌ها خودشان به خود بد کردند.\nولی بالاخره نتیجۀ شوم رفتارهای ناپسندشان به خودشان برگشت و همان عذاب‌هایی به جانشان افتاد که مسخره‌اش می‌کردند.\nبت‌پرست‌ها برای توجیه کارهای زشتشان می‌گفتند: «اگر خدا می‌خواست، ما و پدرانمان چیزی غیر او را نمی‌پرستیدیم و بی‌اجازۀ او، چیزی را حرام نمی‌کردیم!» رفتار کسانی که قبل از آن‌ها بودند هم همین بود؛ ولی مگر پیامبران جز رساندن صریحِ پیام الهی، وظیفۀ دیگری هم دارند؟!\nبرای هر ملتی، پیامبری فرستادیم تا بگوید: «خدا را بندگی کرده و از طاغوت دوری کنید.» آنگاه، خدا دست گروهی را گرفت که از خود لیاقت نشان دادند و گروهی هم با بی‌لیاقتی‌شان سزاوار گمراهی شدند. پس به گوشه‌وکنار دنیا سفر کنید و ببینید آخرعاقبتِ آن‌هایی که آیه‌های خدا را دروغ دانستند، چه شد!\nهر چقدر هم برای هدایت آن‌ها حرص بزنی، باز بی‌فایده است؛ زیرا خدا مردم لج‌بازی را که به‌حال خودشان رها کرده است، به مقصد نمی‌رساند. آن‌ها دیگر یاوری ندارند\nبت‌پرست‌ها سفت‌و‌سخت به خدا قسم می‌خورند که خدا هرگز مرده‌ها را دوباره زنده نمی‌کند. چرا، زنده می‌کند. این وعدۀ حقی است بر عهدۀ خدا. اما بیشترِ مردم غافل و بی‌خبرند.\nبله، خدا آن‌ها را دوباره زنده می‌‌کند تا هر چیزی را که سرش اختلاف داشته‌اند، برایشان روشن کند و تا چنین منکرانی بفهمند که قسم دروغ می‌خورده‌اند\nوقتی‌چیزی را بخواهیم، فقط تا فرمان بدهیم: «باش»، به‌سرعت به‌وجود می‌آید.\nمسلمانانی که به‌انگیزۀ رهایی از آزار دیگران به سرزمین‌‌های دیگر مهاجرت می‌کنند، زندگی سالم و راحتی روزی‌شان می‌کنیم. کاش می‌دانستند که زندگی آخرت به‌مراتب، سالم‌تر و راحت‌تر است!\nهمان مهاجرانی که صبوری به‌خرج می‌دهند و به خدا توکل می‌کنند.\nقبل از تو هم، تمام فرستاده‌های ما برای پیامبری، انسان‌هایی بودند از جنس مردم؛ با این فرق که به آن‌ها وحی می‌کردیم. اگر از این بی‌خبرید، خب، از عالمان یهود بپرسید!\nبله، پیامبران را با دلیل‌های روشن و کتاب‌های آسمانی فرستادیم. قرآن را هم به‌سوی تو فرستادیم تا به‌تدریج، مردم را با  معارفی آشنا کنی که به‌سویشان فرستاده شده؛ شاید دربارۀ شخصیت تو و پیامبری‌ات فکر کنند.\nبت‌پرست‌هایی که با حیله‌گری، مرتکب کارهای زشت می‌شوند، آیا مطمئن‌‌اند که خدا آن‌ها را در قعر زمین فرو نمی‌برد؟ یا از جایی که فکرش را نمی‌کنند، عذاب سراغشان نمی‌آید؟!\nیا با همان پیشرفت‌های مادی‌شان طوری عذابشان نمی‌کند که دیگر نتوانند حریف خدا شوند؟\nیا با عذابی هشدار‌دهنده گرفتارشان نمی‌کند تا به‌خود بیایند؟! آخر، خدا دلسوزی مهربان است.\nآیا بت‌پرست‌ها ندیده‌اند که چطور حتی سایۀ آفریده‌های خدا هم سجده‌کنان و با فروتنی، به چپ و راست حرکت می‌کنند؟!\nنه‌تنها سایه‌ها، بلکه همۀ جنبندگان آسمان‌ها و زمین برای خدا سجده می‌کنند و فرشتگان هم بی‌‌هیچ تکبری، در برابرش سجده‌ می‌کنند\nو از خدای والاتر از خودشان حساب می‌برند و مأموریت‌هایشان را به بهترین شکل انجام می‌دهند\nخدا فرمان داده است: «برای خود، دو معبود انتخاب نکنید؛ زیرا معبود باید یگانه‌باشد؛پس فقط از من حساب ببرید و مرا بپرستید.»\nآنچه در آسمان‌ها و زمین است، فقط مال اوست و ارائۀ برنامۀ زندگی هم مخصوص اوست. بااین‌حال، آیا جز او را بندگی می‌کنید؟!\nهر نعمتی که در اختیار شماست، از طرف خداست. تا مشکلات سراغتان می‌آید، رو به خدا نعره می‌کشید!\nاما همین‌که مشکلاتتان را برطرف می‌کند، عده‌ای از شما علت‌های دیگری را برطرف‌کنندۀ مشکلات می‌پندارند.\nآخرش هم، نعمت‌هایی را که به آن‌ها داده‌ایم، ناشکری می‌کنند. خوش باشید! بالاخره خواهید فهمید!\nدر رسیدن آنچه روزی‌شان کرده‌ایم، علت‌هایی را سهیم می‌دانند که از تأثیراتشان اطلاع دقیقی ندارند. به ‌خدا قسم، به‌خاطر این دروغ‌بافی‌هایتان بازخواست می‌شوید!\nبا آنکه خدا از داشتن فرزند منزّه است، فرشتگان را دختران او می‌پندارند و پسران را برای خود می‌پسندند\nهر وقت به یکی از آن‌ها خبر می‌دهند که دختردار شده است، رنگ از رویش می‌پرد و خود‌خوری می‌کند!\nاز ناگواری خبری که به او داده‌اند، از قوم‌وقبیله‌اش مخفی می‌شود و نمی‌داند که با سرافکندگی بزرگش کند یا زنده‌به‌گورش کند. هان‌! رفتار دوگانه را ببین که برای خدا، دختر و برای خود، پسر می‌خواهند!\nصفات زشت مال کسانی است که آخرت را باور ندارند و صفات برتر مال خداست؛ زیرا او شکست‌ناپذیرِ کاردرست است.\nاگر خدا مردم را به‌سزای ستمکاری‌شان مجازات می‌کرد، هیچ موجود زنده‌ای روی زمین باقی نمی‌ماند! ولی تا مدت معیّنی، به آن‌ها مهلت می‌دهد. وقتی اجلشان فرا برسد، نمی‌توانند حتی برای لحظه‌ای هم آن را عقب و جلو بیندازند.\nدختردارشدنی را که برای خود نمی‌پسندند، برای خدا می‌پسندند! از طرف ‌‌دیگر، گمان می‌کنند که پسردارشدن، خوشبختی می‌آورد! واقعاً که هر حرف نامربوطی که به‌زبانشان می‌آید، می‌گویند. بدون شک نه‌تنها آتش نصیبشان می‌شود، زودتر از همه هم واردش می‌شوند!\nبه‌خدا قسم، به‌سوی گروه‌های قبل از تو، پیامبران زیادی فرستادیم؛ ولی شیطان کارهای زشت آن گروه‌ها را در نظرشان رنگ‌ولعاب داد. امروز نیز همه‌کاره‌شان شیطان است. عذابی زجرآور هم در انتظارشان است.\nقرآن را برای تو فرستادیم تا حقایقی را برای بت‌پرست‌ها توضیح دهی که با آن مخالف‌اند. البته قرآن برای مؤمنان، راهنمایی و رحمتِ ویژه است.\nخدا از آسمان بارانی می‌فرستد تا به‌برکتش، زمین را بعد از مردنش زنده کند. در این پدیده نشانه‌ای است بر وجود قیامت، برای مردمی که گوشِ شنوا دارند.\nچهارپایان هم برایتان مایۀ عبرت‌اند: از شکم آن‌ها، از بین علفِ هضم‌شده و خون، شیری خالص بیرون کشیده و در اختیارتان می‌گذاریم که گوارای وجودِ نوشندگان است.\nشما بت‌پرست‌ها از محصولات درختان خرما و انگور، هم مشروبات حرام و هم محصولات حلال به‌دست می‌آورید. در همۀ این‌ها، نشانه‌ای از یکتاییِ خداست، برای مردمی که عقلشان را به‌کار می‌اندازند.\nخدا در غریزۀ زنبور عسل، این‌طور گذاشته است: «در شکاف کوه‌ها، روی درختان و در کندوهای دست‌ساز لانه بسازید\nآن‌وقت از شهد گیاهان‌تغذیه کنید و با روش‌های آسان و خدادادی، شهدها را به عسل تبدیل کنید.» از شکم زنبورها، عسل با رنگ‌ها و طعم‌های مختلف تولید می‌شود که درمان خیلی از دردهای مردم در آن است. در این هم نشانه‌ای از یکتاییِ خداست، برای مردمی که فکرشان را به‌کار می‌اندازند.\nخدا شما را می‌آفریند و بعد از مدتی می‌میراند. البته بعضی‌هایتان را به سخت‌ترین دورۀ زندگی، یعنی پیری، می‌رساند تا بعد از داشتن آن‌همه علم و هوشیاری، به حواس‌پرتی مبتلا شوید! فقط خدا همیشه دانای تواناست.\nخدا بعضی‌تان را، از نظر استقلال مالی، بر بعضی دیگر برتری داده است. کسانی که این ویژگی را دارند، حاضر نیستند این حقّشان را به زیردستانشان واگذارند تا همه از نظر استقلال مالی، با هم برابر باشند. آیا آن‌ها این نعمت الهی را انکار می‌کنند؟!\nخدا برای شما از نوع خودتان همسرانی قرار داد. از همسرانتان نیز بچه‌ها و نوه‌هایی به‌وجود می‌آورد و از نعمت‌های پاک‌وپاکیزه روزی‌تان می‌کند. با وجود این‌همه نعمت، آیا باز هم بت‌پرست‌ها عقاید باطل را باور می‌کنند و در برابر نعمت‌های خدا ناسپاس‌اند؟\nآیا به‌جای خدا، بت‌هایی را می‌پرستند که نه‌تنها اختیار رزق‌وروزی‌شان را ندارند، بلکه در آسمان‌ها و زمین، اختیار چیزی را ندارند؟ اصلاً آن‌بت‌ها عُرضۀ هیچ کاری ندارند!\nپس نسبت‌های ناروا به خدا ندهید؛ زیرا خداست که فقط از ذات خودش کاملاً خبر دارد و شما از آن بی‌خبر هستید.\nخدا مثالی می‌زند: دو نفر را در نظر بگیرید: برده‌ای که اختیارِ هیچ کاری ندارد و کسی که به او رزق‌وروزی فراوان از طرف خود داده‌ایم و پنهان و آشکار هم از آن در راه خدا هزینه می‌کند. این دو یکی‌اند؟! خدا را شکر که بت‌هاهم در مقایسه با خدا هیچ‌کاره‌اند! هرچند بیشترِ بت‌پرست‌ها این حقیقت را نمی‌دانند.\nخدا مثال دیگری می‌زند: یا دو نفر را در نظر بگیرید که یکی از آن‌ها برده‌ای زبان‌نفهم است و عُرضۀ هیچ کاری ندارد و سربارِ صاحب خود است. صاحبش دنبال هر کاری می‌فرستدش، او از پسِ آن برنمی‌آید! اما دیگری، شخص زرنگی است که نه‌تنها خودش در راه درست است، بلکه دیگران را هم به ‌رعایت میانه‌روی در زندگی سفارش می‌کند. این دو نفر یکسان‌اند؟!\nاسرار آسمان‌ها و زمین، ازجمله اسرار قیامت، فقط در اختیار خداست. برای همین، برپاییِ قیامت برای خدا مثل یک چشم‌به‌هم‌زدن است و حتی آسان‌‌تر! زیرا خدا از عهدۀ هر کاری برمی‌آید.\nخدا شما را از شکم مادرانتان بیرون آورد، درحالی‌که چیزی نمی‌دانستید و به ‌شما نعمت گوش و چشم و عقل داد تا با آن‌ها حقایق را بفهمید و برای آن شکر کنید.\nمگر پرنده‌های بر فراز آسمان را تماشا نکرده‌اند که به‌آرامی در پروازند؟! جز خدا، کسی نگهشان نمی‌دارد. بله، برای مردم باایمان، در پرواز پرنده‌ها هم نشانه‌هایی از یکتایی خداست.\nخدا برایتان شرایطی آماده کرده که بعضی خانه‌هایتان را ثابت بسازید و بعضی را سیّار؛ این‌طورکه از پوست چهارپایان، چادرهای سفری درست کنید تا موقع کوچ یا اُتراق، به‌راحتی نصب یا جمعشان کنید. همچنین، بتوانید از پشم و کرک و موی چهارپایان نیز برای خودتان اسباب زندگی فراهم کنید و تا وقتی نیاز دارید از آن‌ها استفاده کنید.\nخدا برای راحتی‌تان، از آفریده‌هایش سایه ‌و سایه‌بان پدید آورد و برای اُتراقتان در دل کوه‌ها، پناهگاه‌هایی آفرید و کاری کرد که بتوانید برای حفظ خودتان از سرما و گرما لباس‌هایی نازک و ضخیم تهیه کنید. همچنین، برای حفظ خودتان در برابر تیر و ‌ترکش، زره و جلیقه بسازید. خدا نعمت‌هایش را این‌طور برایتان کامل می‌کند تا تسلیم فرمان‌هایش شوید.\nاگر با وجود این‌همه نعمت، باز سرپیچی کردند، غم نخور! وظیفۀ تو فقط رساندن صریحِ پیام الهی است\nنعمت‌های خدا را می‌شناسند؛ اما نادیده‌اش می‌گیرند و بیشترشان ناشکرند.\nدر صحنۀ قیامت، از هر ملتی، شاهدی بر کارهایشان فرا می‌خوانیم؛ آن وقت به بی‌دین‌ها نه اجازۀ عذرخواهی داده می‌شود، نه اجازۀ جبران گذشته!\nوقتی بدکارها با عذاب روبه‌رو شوند، متوجه می‌شوند که نه‌از عذابشان کم می‌کنند و نه مهلت فرار به آن‌ها می‌دهند.\nوقتی بت‌پرست‌ها با بت‌هایشان روبه‌رو می‌شوند، می‌گویند: «خدایا، این‌ها همان‌بت‌های ماست که به‌جای تو می‌پرستیدیم!» ولی بت‌ها حرف آن‌ها را این‌طور رد می‌کنند: «غلط می‌کردید که ما را می‌پرستیدید!»\nالبته در آن ‌روز، بت‌پرست‌ها در برابر خدا سرِ تسلیم فرود می‌آورند و بت‌های ساختگی‌شان هم از جلوی چشم آن‌ها غیبشان می‌زند!\nالبته به‌سزای خرابکاریِ سران بت‌پرست که مانع بندگی خدا می‌‌شدند، عذابی بر عذابشان اضافه می‌کنیم.\nای پیامبر، در صحنۀ قیامت از هر ملتی شاهدی بر کارهایشان فرا می‌خوانیم. تو را نیز شاهد کارهای همگان می‌گیریم. قرآن را بر تو فرستادیم که روشنگر باشد برای هرچه باعث سعادت است و نیز زمینه‌ساز راهنمایی و رحمت و مژده باشد برای مسلمانان.\nخدا از سرِ مهربانی و مصلحت، به برقراری عدالت در جامعه، به خیرخواهی برای مردم و به بخشش به قوم‌وخویش فرمان می‌دهد. همچنین، از کارهای زشت و ناپسند نهی می‌کند؛ تا به‌خود بیایید.\nهمچنین، پایبند باشید به تعهد دین‌داری؛ تعهدی که به حکم عقل و وحی بسته‌اید. قسم‌های جدّی‌تان را هم نشکنید؛ مخصوصاً اگر پای خدا را در قسم‌هایتان وسط کشیده‌اید؛ چرا که خدا کارهایتان را می‌داند.\nبله، مانند آن زنِ ریسنده‌ای نباشید که هرچه می‌ریسید، پنبه می‌کرد. در پناه قسم‌هایتان، به همدیگر خیانت نکنید؛ آن‌هم به این دلیل که یکی از دیگری نیرومندتر است. البته خدا می‌خواهد به این وسیله، امتحانتان کند. خدا در روز قیامت، هر چیزی را که سرش اختلاف داشتید، حتماً برایتان روشن می‌کند.\nاگر خدا می‌خواست، همۀ شما را در دین‌داری، به‌زور، گروهی یکدست می‌کرد؛ ولی خدا هرکه را نالایق ببیند، به‌حال خودش رها می‌کند و هرکه را لایق ببیند، دستش را می‌گیرد. حتماً هم دربارۀ کارهایی که می‌کردید، بازخواست می‌شوید.\nبله، با قسم‌خوردن، همدیگر را گول نزنید. مبادا با این دغل‌کاری‌، قدم استواری بلغزد و مبادا به‌سزای اینکه مانع بندگی خدا شده‌اید، گرفتار بدبختی و بلا شوید و عذابی بی‌اندازه گریبانتان را بگیرد.\nتعهد دین‌داری خود را به‌قیمت ناچیزِ مادی نفروشید؛ زیرا اگر بفهمید، آنچه خدا روزی‌تان می‌کند، برایتان بهتر است.\nروزیِ خدایی، ماندنی است؛ ولی آنچه با دین‌فروشی به‌دست می‌آورید، بی‌برکت و تمام‌شدنی است. ما دین‌داران ثابت‌قدم را بر اساس‏ بهترین کارهایشان پاداش می‌دهیم.\nبه آنان که کار خوب بکنند، چه مرد باشند چه زن، به‌شرط باایمان‌بودن، حتماً ‌زندگی سالم و لذت‌بخشی می‌بخشیم. پاداششان را هم بر اساس‏ بهترین کارهایشان می‌دهیم.\nوقتی می‌خواهی قرآن بخوانی، از شرّ شیطان رانده‌شده از خوبی‌ها، به خدا پناه ببر؛\nزیرا او بر مؤمنانی که به خدا تکیه و توکل می‌کنند، هیچ تسلطی ندارد.\nشیطان فقط بر کسانی سلطه دارد که زیر چتر دوستیِ او بروند و با دنباله‌روی از او، به‌جای خدا او را عبادت کنند.\nوقتی‌آیه‌ای را با حکمی جدید، به‌جای آیه‌ای دیگر می‌گذاریم، بی‌دین‌ها به تو تهمت می‌زنند: «تو از خودت آیه درست می‌کنی.» این‌طور نیست. خدا کاملاً می‌داند که چه چیزی را می‌فرستد؛ ولی بیشترشان دلیل تغییر احکام را نمی‌دانند.\nبگو که جبرئیل، به‌شایستگی، آیه‌های جایگزین را از طرف خدا آورده است تا مؤمنان را ثابت‌قدم کند و زمینه‌ساز راهنمایی مسلمانان و مژده‌ای برای آنان باشد.\nما خوب می‌دانیم که بت‌پرست‌ها می‌گویند: «این قرآن از طرف خدا نیست و انسانی آن را به محمد یاد می‌دهد.» چنین نیست. زبان کسی که قرآن را ساخته‌وپرداختۀ او می‌دانند، عربیِ نارساست و زبان قرآن، عربیِ گویاست.\nبرخی افراد که آیه‌های خدا را باور نمی‌کنند، نه‌تنها خدا دستشان را نمی‌گیرد، بلکه عذابی دردناک هم نصیبشان می‌شود.\nفقط کسانی دروغ‌بافی می‌کنند که آیه‌های خدا را باور نمی‌کنند. دروغگوی واقعی‌آن‌ها هستند، نه پیامبر و مؤمنان.\nآن‌هایی‌که بعد از اسلام‌آوردن، دوباره به خدا کافر شوند و با میل و رغبت، بی‌دینی را در آغوش بگیرند، به خشم خدا گرفتار شده و عذابی شدید نصیبشان می‌شود. اما خشم و عذاب خدا به آنانی نمی‌رسد که دلشان به ایمان قرص باشد؛ ولی زیر فشار و شکنجه، مجبورشان کنند که به‌زبان چیزی بگویند.\nآن خشم و عذاب الهی به این ‌‌دلیل است که آن‌ها زندگی دنیا را بر آخرت ترجیح دادند ‌و خدا دست چنین جماعت بی‌دینی را نمی‌گیرد.\nآن‌ها کسانی‌اند که خدا بر دل‌ها و گوش‌ها و چشم‌هایشان، مُهر بدبختی و بی‌خبری زده است و آن‌ها همان کسانی‌اند که خودشان را به غفلت زده‌اند!\nبدون ‌شک، آن‌ها در آخرت سرمایۀ عمرشان را باخته‌اند.\nاما برخی افراد که بعد از تحمل آن‌همه رنج و شکنجه، مهاجرت کردند و در راه خدا جنگیدند و صبوری ورزیدند، خدا با آنان از این به‌بعد، حتماً آمرزنده و مهربان رفتار خواهد کرد؛\nآن‌هم روزی که در آن، هرکس که می‌آید به فکر دفاع از خودش است و در عدالت محض، تمام کارهای هرکس را کامل به او پس می‌دهند.\nخدا داستان شهری را مثال می‌زند که مردمش در امنیت و آرامش کامل به‌سر می‌بردند و رزق‌وروزی‌شان‌از هر طرف سرازیر بود؛ ولی ساکنانش با زرنگ‌بازی، در برابر نعمت‌های الهی ناشکری کردند. خدا هم به‌سزای این‌همه زرنگ‌بازی، رکود اقتصادی و ناامنی را به جانشان انداخت.\nالبته پیامبری از خودشان برای راهنمایی‌شان برخاست؛ اما به او برچسب ‌دروغگویی زدند. پس در حال کفرانِ نعمت، عذاب الهی در برِشان گرفت.\nبنابراین، از رزق خدادادیِ حلال و پاکیزه، بخورید و شکرگزار نعمت‌های خدا باشید؛ البته اگر فقط او را بندگی می‌کنید\nخدا خوردن این‌ها را بر شما حرام کرده است: گوشت حیوان مرده، خون، گوشت خوک و حیوانی که وقت سربریدن نام غیرخدا بر آن برده‌اند. ولی کسی که برای حفظ جانش، آن‌هم با بی‌میلی و به‌اندازۀ ضرورت، مجبور به خوردنشان شود، گناهی به گردنش نیست؛ چون خدا آمرزندۀ مهربان است.\nهر حرفی به‌زبانتان می‌آید، نگویید و به‌دروغ نگویید: «این حلال است و آن حرام»، تا با این کار، دروغی به خدا نسبت دهید! کسانی‌که به خدا دروغ می‌بندند، خوشبخت نمی‌شوند.\nممکن است با این دروغ‌‌بافی، بهرۀ ناچیزی گیرشان بیاید؛ ولی عذابی زجرآور هم نصیبشان می‌شود.\nالبته برای یهودیان، نعمت‌های دیگری را هم حرام کردیم که قبلاً برایت شرح داده‌ایم. در واقع، ما به آن‌ها بد نکردیم؛ بلکه آن‌ها خودشان به خود بد کردند.\nبااین‌‌همه، کسانی که از سرِ ندانم‌کاری، خطایی کرده‌اند و ‌بعد از آن، توبه کرده و سراغ جبرانِ گذشته رفته‌اند، خدا با آنان از این به‌بعد، آمرزنده و مهربان رفتار خواهد کرد.\nابراهیم، یک‌تنه‌یک امّت بود و در پیشگاه خدا، فروتن و میانه‌رو بود و هرگز بت‌نپرستید.\nشکرگزار نعمت‌های خدا هم بود. پس خدا او را انتخاب کرد و در راه درست زندگی گذاشت.\nبه او در دنیا خوبی عطا کردیم و در آخرت از شایستگان برتر خواهد بود\nسپس، به تو این‌طور وحی کردیم: «دنباله‌روِ دین ابراهیمِ حق‌گرا و میانه‌رو باش؛ چراکه او هرگز بت نپرستید.»\nدر ضمن، دستور ممنوع‌بودن ماهیگیری در روزهای شنبه فقط برای آزمایش یهودیان بود؛ ولی آن‌ها با این دستور به مخالفت برخاستند! خدا در روز قیامت، به‌خاطر سرپیچی‌هایشان، آن‌ها را محاکمه می‌کند.\nای پیامبر، مردم را همیشه با دلیل قانع‌کننده و نصیحت دلسوزانه، به راه خدا دعوت کن. همچنین، با بهترین روش، با آن‌ها به بحث و مناظره بنشین. البته خدا بهتر می‌داند حال آن‌هایی را که از راهش به‌در شده‌اند یا در راه درست هستند.\nاگر کارتان با مشرکان به دعوا کشید و قصد انتقام‌گرفتن داشتید، به همان ‌‌اندازه‌ای که آزارتان رسانده‌اند، تنبیهشان‌کنید. البته اگر می‌توانید، باز صبوری کنید؛ زیرا این رفتار برازندۀ صابران است.\nبله، ای ‌پیامبر، صبوری کن! البته تو بدون ‌کمک خدا، نمی‌توانی صبور باشی. از گمراهی بت‌پرست‌ها هم غم نخور و از نقشه‌هایی که می‌کشند، دلگیر نشو؛\nزیرا خدا در کنار کسانی است که صبر و حوصله می‌کنند و نیز در کنار نیکوکاران است.\nعجب کاردرست است آن کسی که بنده‌اش محمد را شبانه برای تماشا برد، از مسجد‌الحرام به مسجد‌الاقصا که اطرافش را مقدس و پرنعمت کرده بود.‌می‌خواست گوشه‌ای از نشانه‌های قدرتش را نشانش دهد؛ زیرا فقط او بود که دعاهایش را می‌شنید و لیاقتش را برای این سفر می‌دید.\nبه موسی تورات دادیم و آن را راهنمای بنی‌اسرائیل قرار دادیم. اصل حرفمان این بود: «در زندگی، به کسی غیر از من تکیه نکنید.»\nآن‌ها از نسل کسانی بودند که با نوح سوار آن کشتی عظیمشان کردیم. یادش به‌خیر نوح! چه بندۀ شکرگزاری بود.\nدر کتاب تورات، به بنی‌اسرائیل خبرِ قطعی دادیم: شما دو بار در سرزمین فلسطین، وحشیانه به خرابکاری و سلطه‌گری دست می‌زنید!\nوقتی زمان انتقام از اولین خرابکاری‌تان برسد، طوری زمینه‌سازی می‌کنیم که عده‌ای بی‌رحم انتقام سختی از شما بگیرند و خانه‌به‌خانه در جست‌وجویتان، مشغول قتل و غارت شوند! این وعده ردخور ندارد.\nمدتی که بگذرد، شما را بر آن‌ها پیروز می‌کنیم و با دادن اموال و اولاد فراوان، کمکتان می‌دهیم و جمعیتتان را زیاد می‌کنیم.\nپس، اگر خوبی کنید، به خودتان خوبی کرده‌اید و اگر هم بدی کنید، به خودتان بد کرده‌اید. وقتی زمان انتقام از دومین خرابکاری‌تان برسد، دشمنانتان چنان بر شما حمله‌ور می‌شوند که از شدت ترس، رنگ از چهره‌تان می‌پرد! مانند بار اول، وارد مسجد‌الاقصا می‌شوند و هرچه دستشان برسد، کاملاً نابود می‌کنند!\nاگر دست از کارهای زشت بردارید، امید است خدا به شما رحم کند؛ ولی اگر دوباره شروع کنید، ما هم دوباره در همین دنیا سروقتتان می‌آییم و در آخرت هم، جهنم را زندان شما بی‌دین‌ها می‌کنیم.\nاین قرآن درست‌ترین برنامۀ زندگی را معرفی می‌کند و به مؤمنانی که کارهای خوب می‌کنند، مژدۀ پاداشی بزرگ می‌دهد\nو کسانی را هم که آخرت را باور ندارند، از این می‌ترساند که برایشان عذابی زجرآور آماده کرده‌ایم.\nانسان دنبال بدی‌ها می‌رود، همان‌طور‌که دنبال خوبی‌ها می‌رود؛ چون او نوعاً عجله‌کار است\nشب و روز را دو نشانۀ قدرتِ خودمان قرار دادیم: شب را می‌بریم و روز را روشن می‌کنیم تا در پرتو روز، دنبال رزق‌وروزی خدا بیفتید و با این شب و روز شدن، گذر ایام و برنامه‌ریزی زندگی دستتان بیاید. بله، هر چیزی را کاملاً شفاف و بی‌نقص آفریدیم\nسرنوشت هر انسانی را روی پیشانی‌اش نوشته‌ایم. در قیامت، پروندۀ اعمالش را بیرون می‌کشیم و جلوی رویش باز می‌کنیم:\n«بخوان پروندۀ اعمالت را. همین بس که امروز، خودت حسابرسِ خودت باشی\nهرکه در راه درست قدم بردارد، سودش به جیب خودش می‌رود و هرکه به بیراهه رود، دودش به چشم خودش می‌رود. کسی بار گناه کسی را به‌دوش نمی‌کشد. البته تا پیامبری را برای اتمام‌حجت نفرستاده‌ایم، هیچ ملتی را مجازات نکرده‌ایم\nوقتی بخواهیم شهری را نابود کنیم، اول مرفّهان بی‌دردش را به کارهای خوب دعوت می‌کنیم؛ اما همین‌‌که با عیّاشی سزاوار عذاب ما شوند، آن شهر را از بیخ‌وبُن ویران می‌کنیم.\nخیلی از ملت‌های بعدِ نوح را از همین راه هلاک کردیم. همین بس که خدا گناهان بندگانش را می‌داند و می‌بیند.\nآن‌هایی که دنیای زودگذر را بخواهند، به آن‌ها می‌دهیم؛ البته به هرکس هر مقدار که مصلحت بدانیم. ولی در آخرت، جهنم را نصیبشان می‌کنیم که با ‌خفت‌وخواری، در آن سرخ‌وسوخته می‌شوند!\nبه‌عکس، آنانی که مشتاق زندگی آخرت باشند و آن‌طورکه باید، برایش تلاش کنند، به‌شرط ایمان به خدا و پیامبران و قیامت، از تلاششان حسابی قدردانی می‌شود.\nبرای هر دو گروهِ دنیاطلب و آخرت‌خواه، زمینۀ رسیدن به خواسته‌هایشان را فراهم می‌کنیم. استفاده از موقعیتی که خدا آماده می‌کند، برای کسی ممنوع نیست\nببین مردم را چطور با تلاش‌های دنیایی‌شان بر همدیگر برتری می‌دهیم. مسلّماً تلاش‌های مربوط به آخرت را در سطحی عالی‌تر و با برتری‌هایی بیشتر، پاداش می‌دهیم.\nدر کنار خدا، به معبود دیگری قائل نباش؛ چون آن‌وقت، با خجلت و خواری، در حرکت به‌سوی خدا زمین‌گیر می‌شوی.\nخدا فرمان داده است که جز او را نپرستید و تا می‌توانید بی‌واسطه به پدر و مادر خوبی کنید. اگر یکی‌شان یا هر دویشان در کنار تو به سن پیری برسند، که معمولاً هم می‌رسند، به آن‌ها حتی یک «اَه» هم نگو، صدایت را رویشان بلند نکن، با آنان محترمانه و ملایم صحبت کن،\nآنان را با فروتنی زیر پَروبالِ محبتت بگیر و دعا کن: «خدایا، هوای پدر و مادرم را داشته باش؛ همان‌طورکه وقتی بچه بودم، هوایم را داشتند و بزرگم کردند.»\nخدا بهتر می‌داند در دل‌هایتان چه می‌گذرد. در مجموع اگر آدم خوبی باشید، ولی خدا‌ی‌نخواسته دربارۀ پدر و مادر کوتاهی کنید، به‌شرط جبران و توبه، خدا توبه‌کننده‌ها را می‌آمرزد.\nحقّ قوم‌وخویش و فقیر و درراه‌‌مانده را ادا کن. در زندگی ابداً ریخت‌وپاش نکن\nکه اسراف‌کارها قطعاً همگام و همراه شیاطین‌اند. شیطان هم از نعمت‌های خدا بد استفاده می‌کند.\nاگر از روی تنگ‌دستی مجبوری به نیازمندان جوابِ رد بدهی و درعین‌حال امیدواری که خدا دست‌وبالت را باز کند، فعلاً با آن‌ها نرم و صمیمی برخورد کن.\nدر کمک به نیازمندان، ناخن‌خشک نباش. آن‌قدرها هم دست‌ودل‌بازی نکن که دیگران سرزنشت کنند و از کار و زندگی وابمانی!\nخدا روزیِ هرکه را صلاح بداند، زیاد و کم می‌کند؛ چون او حال بندگانش را می‌داند و می‌بیند.\nبچه‌هایتان را از ترس فقر و نداری نکشید؛ زیرا روزیِ آن‌ها و شما را ما می‌دهیم. کشتن آنان بد گناهی است.\nزمینۀ زنا را فراهم نکنید؛ چون زنا، هم کار زشتی است‌و هم بد راه‌وروشی است برای بقای نسلِ انسان در زمین!\nآدمِ بی‌گناهی که خدا جانش را محترم می‌داند، نکشید؛ مگر اینکه شرعاً حقّش باشد. به خانوادۀ هرکه ناحق کشته شود، اجازۀ قصاص داده‌ایم. البته آن‌ها نباید در اجرای قصاص زیاده‌روی کنند؛ چون آن‌قدر که باید، حقّشان رعایت شده است.\nبه اموال یتیم دست نزنید، مگر برای حفظ و افزایش آن، تا اینکه او به رشد کافی برسد. به عهدهای خود وفا کنید که دربارۀ عمل به عهدهایتان باید جوابگو باشید.\nوقتی می‌خواهید چیزی به مردم بفروشید، درست بکشید و با ترازوی دقیق وزن کنید؛ این کار به‌‌سود شما و مایۀ امنیت اقتصادی جامعه است.\nدنبال آنچه نمی‌دانی، راه نیفت؛ زیرا دربارۀ گوش و چشم و دل که راه‌های دانستن‌اند، دربارۀ همۀ این‌ها‌، باید جوابگو باشید.\nبا سرمستی و قلدری روی زمین راه نرو. هر چقدر قوی باشی، زمین را که نمی‌توانی با قدم‌هایت بشکافی! هر چقدر هم بزرگ باشی، قدت به کوه‌ها که نمی‌رسد!\nاز این کارها آن‌هایی که گناه‌اند، در نظر خدا ناخوشایند هستند.\nاین سفارش‌ها چند تا از حکمت‌هایی است که خدا به تو وحی کرده. باز هم می‌گوییم: در کنار خدا، به معبود دیگری قائل نباش؛ وگرنه با خفت‌وخواری به جهنم انداخته می‌شوی\nمگر خدا افتخارِ داشتن پسر را به شما بت‌پرست‌ها داده است و فرشتگان را دختران خودش کرده؟! دارید خیلی گنده‌گویی می‌کنید!\nدر این قرآن، حقایق را به‌بیان‌های گوناگون توضیح داده‌ایم تا لجوج‌ها به‌خود بیایند؛ ولی فقط نفرتشان را بیشتر می‌کند!\nبگو: «اگر آن‌طورکه می‌گویند و به‌فرض محال، معبودهای دیگری هم‌ردیف خدا باشد، حتماً آن‌ها هم دنبال راهی برای تصاحب جهان‌اند!»\nولی خدا مبرّاست از برچسب‌هایی که به او می‌زنند و بی‌نهایت برتر.\nآسمان‌هاى هفت‌گانه و زمین و هرکه در آن‌هاست، خدا را از هر عیبی به‌دور می‌دانند. همه چیز، با تمام وجود، او را از سرِ سپاس به پاکی یاد می‌کنند؛ ولی تسبیحشان را نمی‌فهمید! البته خدا در برابر کوتاهی‌تان در درک تسبیحشان، بردباری آمرزنده است.\nوقتی قرآن می‌خوانی، بین تو و کسانی که آخرت را باور نمی‌کنند، دیواری نامرئی می‌کشیم تا از فهم حقیقت محروم بمانند،\nپردۀ غفلتی بر دل‌هایشان می‌کشیم تا آن را نفهمند و گوش‌هایشان را سنگین می‌کنیم تا حتی آن را نشنوند. برای همین است که وقتی با خواندن قرآن از یگانگیِ خدا یاد می‌کنی، با نفرت دور می‌شوند.\nوقتی هم به قرآن‌خواندنت ظاهراً خوب گوش می‌دهند، ما بهتر می‌دانیم غرض‌ومرضشان چیست یا درِگوشی به هم چه می‌گویند. حرف این جماعت بدکار این است: «اگر دنبال محمد راه بیفتید، فقط دنبال آدمی جادو‌شده راه افتاده‌اید!»\nببین برای تو چه حرف‌هایی درمی‌آورند! این‌ها از جادۀ عقل و انصاف خارج شده‌اند و دیگر راه به جایی نمی‌برند\nمی‌پرسند: « یعنی بعد‌از اینکه مشتی استخوان پوسیده و پراکنده شدیم، باز از نو زنده می‌شویم؟!»\nبگو: «حتی اگر سنگ یا آهن هم باشید\nیا جان‌سخت‌تر از هر چیزی که فکرش را می‌کنید، دوباره زنده می‌شوید.» بعد فوری می‌پرسند: «آن‌و‌قت چه کسی می‌خواهد ما را زنده کند؟!» بگو: «همانی که اول‌بار آفریدتان.» و بعد، مغرورانه و با تمسخر، سر تکان می‌دهند و می‌گویند: «خب، حالا کِی اتفاق می‌افتد؟!» بگو: «شاید به‌همین زودی‌ها!»\nآن روز، خدا شما را برای حسابرسی فرا می‌خوانَد و همین شما، ستایش‌گویان دعوتش را اجابت می‌کنید و خودتان معترف می‌شوید که انگار مدت کوتاهی در برزخ بوده‌اید.\nپیامبر! به مسلمان‌ها سفارش کن که خوش‌رفتارترین باشند؛ چون شیطان با سوء‌استفاده از رفتارهای بیجا، بینشان دشمنی ایجاد می‌کند. بله، شیطان دشمن علنیِ شماست.\nخدا حال و روزتان را بهتر می‌داند: اگر لایقتان ببیند، به شما لطف می‌کند و اگر نالایقتان ببیند، مجازاتتان می‌کند. تو را هم وکیل‌وصی مردم نفرستاده‌ایم که به‌زور مسلمانشان کنی!\nخدا از احوال همۀ کسانی که در آسمان‌ها و زمین‌اند، اطلاع کامل دارد. پیامبران را با ویژگی‌هایی بر یکدیگر برتری بخشیدیم؛ مثلاً به داوود کتاب زبور را دادیم.\nبگو: «از کسانی‌کمک بخواهید که به‌خیال خودتان به‌جای خدا معبود خودتان گرفته‌اید. آن‌ها بدون کمک خدا نه گره مشکلاتتان را باز می‌کنند و نه حتی ذره‌ای تغییر در آن می‌دهند.»\nمعبودهایی که بت‌پرست‌ها صدایشان می‌زنند، خودشان برای نزدیکیِ هرچه‌بیشتر به خدا، دنبال تقویت بندگیِ خودند و به رحمتش امیدوارند و از عذابش می‌ترسند. البته که از عذاب خدا باید ترسید و برحذر بود.\nبالاخره، تمامی شهرها را تا قبل از قیامت، از بین می‌بریم و اگر اهالی‌شان بدکار باشند، به‌شدت عذابشان می‌کنیم. این سرنوشتی است حتمی که در کتاب الهی ثبت است.\nتنها چیزی که باعث شد معجزه‌های درخواستیِ بت‌پرست‌ها را نفرستیم، این بود که گذشتگانشان آن‌ها را دروغ دانستند؛  مثلاً به مردمِ ثمود، ماده‌شتری دادیم که معجزه‌ای بسیار روشن بود؛ ولی انکارش کردند. بله، ما معجزه‌ها را فقط برای هشداردادن می‌فرستیم.\nپیامبر! با این جمله‌ها به تو آرامش دادیم: «خدا بر مردم مسلط است. آن نسل منافقانِ لعنت‌شده در قرآن که در ‌خواب هم نشانت دادیم، فقط مایۀ آزمایشِ مردم‌اند. جماعت لج‌باز را از عاقبت گردنکشی می‌ترسانیم؛ ولی هشدارهای ما فقط سرکشی‌شان را بیشتر می‌کند.»\nوقتی به فرشتگان فرمان دادیم: «در برابر آدم سجده کنید» همه سجده کردند، جز ابلیس که متکبرانه گفت: «یعنی در مقابل کسی سجده کنم که از گِل آفریده‌ای‌؟!»\nبعداً هم گفت: «بگو ببینم! این همانی است که از من برترش دانسته‌ای؟! اگر تا قیامت به من مهلت بدهی، حتماً به افرادِ نسل او به‌استثنای عدۀ کمی، افسار می‌زنم و به گمراهی و نابودی‌شان می‌کشم.»\nخدا فرمود: «برو! هریک از آن‌ها دنبالت بیاید، سزای بی‌کم‌وکاست همه‌تان جهنم خواهد بود.\nهر کدامشان را می‌توانی، با وسوسه‌هایت، به گناه و کج‌راهه تحریک و تشویق کن، با سواره‌نظام و پیاده‌نظامت بر آن‌ها بتاز، در دخل‌وخرج زندگی و همین‌طور تولد و تربیت اولادشان مشارکت کن و به آن‌ها وعده پشت‌وعده بده...» بماند که وعده‌های شیطان همه گول‌زننده است!\n«... البته تو بر بندگانِ نابم تسلطی نداری؛ زیرا در برابر وسوسه‌های شیطان، همین بس که خدا تکیه‌گاهشان باشد.»\nخداست که انواع کشتی‌ها را برایتان در دریاها به حرکت درمی‌آورَد تا از نعمت‌های بیش از اندازۀ او بهره‌مند بشوید؛ چون او با شما مهربان است.\nوقتی در دریا گرفتار طوفان شوید، آنچه به‌جای خدا می‌پرستید، از جلوی چشمتان غیبشان می‌زند و فقط یاد او می‌کنید؛ اما به‌محض اینکه با رساندن شما به ساحل، نجاتتان دهد، رو برمی‌گردانید. انسان نوعاً ناشکر است.\nآیا مطمئنید از اینکه خدا شما را در کنار ساحل، در کام زمین فرو نمی‌برد یا طوفان شن بر سرتان نمی‌فرستد و آن‌وقت، دیگر پناهگاهی برای خود پیدا نکنید؟!\nیا مطمئنید از اینکه خدا شما را دوباره به دریا برنمی‌گرداند و امواج و طوفانی سهمگین سراغتان نمی‌فرستد و به‌سزای بی‌دینی‌تان، غرقتان نمی‌کند و آنجا دیگر کسی سراغتان را هم از ما نگیرد؟!\nما به بنی‌آدم شرافت دادیم، وسایل حمل‌و‌نقل زمینی و دریایی در اختیارشان گذاشتیم، خوراکی‌های پاک‌وپاکیزه روزی‌شان کردیم و بر مخلوقات مادیِ خود کاملاً برتری‌شان دادیم.\nروزی می‌رسد که هر جماعتی را به‌همراه پیشوایشان احضار می‌کنیم: آنانی که پروندۀ اعمالشان را با احترام، تقدیمشان می‌کنند، آن را با خوشحالی می‌خوانند و به‌اندازۀ سرِ مویی به آنان ستم نمی‌شود.\nآن‌هایی هم که در دنیا چشم بر حقایق بسته بودند، در آخرت خوبی‌ها را نمی‌بینند و راهی به بهشت پیدا نمی‌کنند.\nکم مانده بود وسوسه‌گرانِ بی‌دین از آیه‌هایی که به تو وحی کرده‌ایم، منحرفت کنند تا به‌جای آن، چیزهای دیگری به ما نسبت بدهی. بعدش هم، تو را رفیق خودشان بدانند!\nاگر به‌فرض محال، ثابت‌قدمت نمی‌کردیم، کم مانده بود کمی به آن‌ها متمایل بشوی\nاگر چنین می‌شد، در دنیا و آخرت به تو عذاب دوچندان می‌چشاندیم و در برابر ما هم، هیچ یاوری برای خودت پیدا نمی‌کردی.\nهمچنین، کم مانده بود که تو را با تهدید و توطئه از شهر مکه تبعید کنند! که اگر چنین می‌کردند، بعد از رفتنت چندصباحی بیشتر زنده نمی‌ماندند؛\nمثل راه‌و‌روشمان در حمایت از پیامبرانمان که قبل از تو فرستاده‌ایم. در راه‌وروش ما تغییری نخواهی دید.\nنماز ظهر و عصر را در فاصلۀ ظهر تا مغرب بخوان و نماز مغرب و عشا را تا نصفه‌شب. نماز صبح را هم به‌وقتش. در واقع، نماز صبح با آرامش خاطرِ بیشتری خوانده می‌شود.\nقسمتی از شب را هم برای خواندن نماز شب، به بیدارخوابی بگذران. این البته وظیفه‌ای اضافی برای توست؛ به این امید که خدا تو را به جایگاهی تحسین‌برانگیز برساند.\nدر ضمن، این‌طور دعا کن: «خدایا، کاری کن که هر کاری را با صداقت شروع کنم و با صداقت تمامش کنم. خودت به من توانی بده که پشتیبانم باشد.»\nهمچنین بگو: «حق آمده است و باطل نابود شده است. اصلاً باطل نابودشدنی است\nما قرآن را می‌فرستیم که برای مؤمنان مایۀ شفا و رحمت است؛ اما برای بدکارهای بی‌دین، جز خسارت و بدبختیِ بیشتر نتیجه‌ای ندارد\nوقتی چنین انسان بدکاری را از نعمت‌های مادی برخوردار کنیم، با سرمستی رو برمی‌گرداند و بی‌محلی می‌کند. وقتی هم دچار بلایی بشود، سرخورده می‌شود.\nاتفاقاً، بگو: «رفتار هرکس نشان‌دهندۀ شخصیت اوست. خدا بهتر می‌داند کدامتان در مسیر درست‌تری پیش می‌روید.»\nیهودی‌ها دربارۀ روح از تو می‌پرسند. بگو: «روح آفریدۀ مخصوص خداست و دانشی که دربارۀ روح به شما داده شده، خیلی کم است.»\nاگر بخواهیم، همان روحی را که توسط او قرآن را بر تو وحی کرده‌ایم، از بین می‌بریم. آن‌وقت، در برابر ما، وکیل‌مدافعی پیدا نمی‌کنی تا برایت بَرش گرداند!\nپس همراهی روح با تو به‌خاطر لطف خدا به توست؛ زیرا خدا در حق تو خیلی بزرگوار است.\nدر ضمن، بگو: «اگر به‌فرض، همۀ انس و جن جمع بشوند تا مثل این قرآن بیاورند، نمی‌توانند چنین کنند؛ حتی اگر دست در دست هم بدهند.»\nواقعاً، در این قرآن از هر مثالی برای راهنمایی مردم استفاده کرده‌ایم؛ اما بیشترِ مردم جز ناشکری کارِ دیگری بلد نیستند.\nبت‌پرست‌ها بهانه می‌آورند: «هرگز به تو ایمان نمی‌آوریم؛ مگر اینکه برایمان از زمین مکه چشمه‌ای پرآب و دائمی بجوشانی!\nیا دست‌کم برای خودت باغی بزرگ، پر از درختان خرما و انگور دست‌و‌پا کنی و نهرهایی پرآب از لابه‌لای درختانش راه بیندازی!\nیا اصلاً آن‌طور‌که به‌خیال خودت تهدیدمان کرده‌ای، شهاب‌سنگ‌های آسمانی بر سرمان فرو بریزی! یا خدا و فرشتگان را با ما رودررو کنی!\nیا صاحبِ خانه‌ای بزرگ‌و مجلل باشی! یا به‌سمت آسمان بالا بروی! البته صِرف آسمان‌رفتنت را هم باور نمی‌کنیم، مگر اینکه از آنجا کتابی برایمان بفرستی که بتوانیم آن را بخوانیم!» بگو: «خدا که بیکار نیست! من هم بشرم. فقط پیام از او می‌آورم. غیر از این است؟!»\nوقتی این جماعت با راهنمایی‌های دینی مواجه شدند، تنها بهانه‌ای که مانع ایمان‌آوردنشان شد، این بود: «مگر می‌شود خدا بشری به پیامبری بفرستد؟!»\nبگو: «اگر به‌فرض محال، روی زمین فرشتگانی بودند که زندگی مادی می‌کردند، حتماً برایشان پیامبری از جنس همان فرشتگان از آسمان می‌فرستادیم.»\nبگو: «همین بس که خدا بین من و شما شاهد باشد؛ چون او حال بندگانش را می‌داند و می‌بیند.»\nآنانی که خدا دستشان را بگیرد، ره‌یافتۀ واقعی‌اند و آن‌هایی که به‌حال خود رهایشان کند، دیگر جز خدا برایشان یاورانی پیدا نخواهی کرد. روز قیامت هم، درحالی‌که کور و کر و لال‌اند، به‌رواُفتاده و کشان‌کشان جمعشان می‌کنیم. جایگاهشان جهنم است. هر وقت هم شعله‌های جهنم فروکش کند، خودشان را شعله‌ور می‌کنیم!\nسزایشان همین است. آیه‌های ما را باور نمی‌کردند و تازه، با تمسخر هم می‌پرسیدند: «یعنی بعد از اینکه مشتی استخوان پوسیده و پراکنده شدیم، باز از نو زنده می‌شویم؟!»\nآیا نمی‌بینند خدایی که می‌تواند آسمان‌ها و زمینِ به این بزرگی را بیافریند، حتماً می‌تواند در قیامت هم مثل این بدن‌هایشان را بیافریند؟! البته خدا برای آفرینش دوباره‌شان وقت معیّنی در نظر گرفته که جای هیچ شک‌وشبهه‌ای در آمدنش نیست؛ اما این بدکارها غیر از ناشکری کارِ دیگری بلد نیستند.\nبگو: «اگر به‌فرض محال، شما صاحب تمام گنجینه‌های رحمت خدا هم بودید، باز از ترس فقیرشدن، بذل و بخشش نمی‌کردید؛ چون انسان‌نوعاً تنگ‌نظر و بخیل است.»\nبه موسی نُه معجزۀ واضح دادیم. از یهودی‌ها دربارۀ این ماجرا بپرس: موسی برای نجات بنی‌اسرائیل پیششان آمد. فرعون به او گفت: «موسی، به‌احتمال زیاد ‌جادو شده‌ای.»\nموسی گفت: «خودت ‌خوب می‌دانی که این معجزه‌های آگاهی‌بخش را کسی جز صاحب آسمان‌ها و زمین نفرستاده است و من فکر می‌کنم که تو، ای فرعون، در شُرف نابودی هستی.»\nفرعون تصمیم گرفت با تهدید و توطئه، موسی و پیروانش را از مصر تبعید کند؛ ولی ما فرعون و همۀ دارودسته‌اش را غرق کردیم!\nبعد از هلاکتشان، به بنی‌اسرائیل پیام دادیم: «در مصر و شامات ساکن شوید. وقتی هم آخرت فرا برسد، همۀ شما را دسته‌جمعی جمع می‌کنیم.»\nقرآن را به‌سلامت فرستاده‌ایم و به‌سلامت هم دست مردم رسیده است. تو را هم فقط مژده‌رسان و هشدار‌دهنده فرستاده‌ایم.\nالبته قرآن را بخش‌بخش و نیز تدریجی می‌فرستیم تا آن را با درنگ و دقت برای مردم بخوانی.\nبگو: «قرآن را می‌خواهید باور کنید، می‌خواهید نه!» به آن‌هایی که قبل از آمدنش معرفتی ارزانی شده، وقتی قرآن برایشان خوانده ‌شود، سجده‌کنان با صورت به‌خاک می‌افتند\nو نجوا می‌کنند: «خدا در برپاییِ قیامت خُلف‌وعده نمی‌کند؛ چون وعدۀ خدا حتمی است.»\nدراین‌حال، باز سجده‌کنان با صورت به‌خاک می‌افتند و همین‌طور که می‌گریند، فروتنی‌شان را قرآن بیشتر می‌کند.\nبه بهانه‌جوها بگو: «فرقی نمی‌کند او را الله صدا بزنید یا رحمان: با هریک صدایش بزنید، بهترین نام‌ها مخصوص اوست.» همۀ نمازهایت را بلند یا آهسته نخوان؛ بلکه بعضی را بلند بخوان و بعضی را آهسته.\nدر ضمن، زمزمه کن: «خدا را سپاس که نه فرزندی برای خود انتخاب کرده است و نه در فرمانرواییِ آسمان‌ها و زمین همکار دارد و نه ‌ناتوان است که سرپرست بخواهد.» و کلاً از او به بزرگی یاد کن.\nخدا را سپاس قرآن را که مرجعی معتبر است بر بنده‌اش محمد فرستاد و در آن هیچ نکتۀ انحرافی نگذاشت.\nتا بدکارها را از عذاب شدید جهنم بترساند و به مؤمنانی که کارهای خوب می‌کنند، مژده بدهد که بهشتی باصفا در انتظارشان است\nکه در آن مقیمِ دائم‌اند.\nبه‌ویژه، کسانی را از عذاب شدید بترساند که ادعا می‌کنند: «خدا برای خودش فرزندی گرفته است.»\nنه خودشان دلیل معتبری برای ادعایشان دارند و نه پدرانشان دلیلی داشتند. گنده‌تر از دهانشان حرف می‌زنند! هرچه می‌گویند، دروغ است و بس.\nنکند خودت را از سرِ دلسوزی و ‌غصه، هلاک کنی! آن‌هم برای اینکه آن‌ها قرآن را باور نمی‌کنند.\nما هرچه را روی زمین است، مایۀ ‌زیبایی‌اش قرار دادیم تا مردم را آزمایش کنیم که کدامشان بهتر رفتار می‌کند.\nبه‌وقت بلا، زمین را با همۀ زیبایی‌هایش بیابانی خشک و بی‌آب‌و‌علف می‌کنیم!\nنکند خیال کرده‌ای بعضی نشانه‌های ما، مثل اصحاب کهف و رقیم، در برابر این‌‌همه نشانه عددی هستند؟!\nجوانمردانی خداپرست از ترس شاه بی‌دینشان، به غاری بزرگ پناه بردند. آنجا دعا کردند: «خدایا، لطفت را نصیبمان کن و از این مخمصه نجاتمان بده.»\nما هم به‌دادشان رسیدیم و آنان را در آن غار، چند ‌سالی به خوابی عمیق فرو بردیم.\nبعد، بیدارشان کردیم. حالا باید معلوم می‌کردیم کدام‌یک از دو گروه مدتِ خوابشان را بهتر حساب می‌کنند.\nما داستان اصحاب کهف را با جزئیات بیشتر و همان‌طورکه اتفاق افتاده بود، برایت تعریف می‌کنیم: آنان جوانمردانی بودند که به خدا ایمان آوردند و ما هم به‌طور ویژه راهنمایی‌شان کردیم.\nوقتی برضدّ بت‌پرستی قیام کردند، دل‌هایشان را چنان قرص کردیم که گفتند: «خدای ما صاحب آسمان‌ها و زمین است. معبودی جز او را صدا نمی‌زنیم که اگر چنین کنیم، گرفتار انحراف در عقیده شده‌ایم.\nاین هم وضع قوم ما! آمده‌اند به‌جای خدا، معبودهای دیگری انتخاب کرده‌اند. خب، چرا دلیل روشنی برای به‌حق‌بودنشان نمی‌آورند؟! بنابراین چه کسانی بدکارتر از آن‌هایی‌اند که به خدا دروغ می‌بندند؟!»\nخدا به دل‌هایشان انداخت: «حال که از بت‌پرست‌ها و بت‌هایی که به‌جای خدا می‌پرستند، کنار کشیدید، به غاری که عبادتگاه مخفی‌تان است، پناه ببرید تا خدا سایۀ رحمتش را بر سرتان بگستراند و گره از کارتان باز کند.»\nکم‌کم در منطقۀ بازِ غار به خواب فرو رفتند. هنگام طلوع خورشید، نور ملایم آفتاب را می‌دیدی که نرم‌نرمک به‌سمت راستشان می‌تابید و هنگام غروب، به‌سمت چپشان. خودِ این، نشانۀ لطف خداست. بله، دست هرکه را خدا بگیرد، هدایت‌یافتۀ واقعی اوست و هرکه را به‌‌حال خودش رها کند، هرگز مربیِ دست‌گیری برایش نخواهی یافت.\nچون چشم‌باز خوابیده بودند، خیال می‌کردی بیدارند؛ درحالی‌که به خوابی عمیق فرو رفته بودند. آنان را به ‌پهلوی چپ و راست می‌غلتاندیم و سگشان هم در ورودیِ غار، روی ساق دستش دراز کشیده بود. اگر از نزدیک آنان را می‌دیدی، حتماً پا به فرار می‌گذاشتی و سرتاپای وجودت را وحشتِ از آنان فرا می‌گرفت!\nهمان‌طور‌که به‌قدرتِ خودمان آنان را در خواب فرو بردیم، بیدارشان کردیم تا در آغاز، برایشان سؤال پیش بیاید. یکی‌شان با تعجب پرسید: «چقدر خوابیدید؟!» چند نفرشان گفتند: «یک‌روز خواب بودیم یا کمتر از یک روز.» نظر بقیه این بود: «خدا بهتر می‌داند چقدر خوابیده‌اید. فعلاً یک نفر را با این ‌پولی که دارید، به شهر بفرستید تا ببیند غذافروشیِ سالم و حلال کجاست و کمی غذا بخرد و برایتان بیاورد. خیلی هم باید مراقب باشد! نکند مکان و حال و روز شما را به احدی بگوید.\nاگر آن‌ها مخفیگاهتان را شناسایی کنند و شما را بگیرند، به حسابتان می‌رسند یا اینکه به آیین خودشان برتان می‌گردانند و آن‌وقت، دیگر روی خوشبختی به خود نخواهید دید!»\nمردمی را که دربارۀ قیامت اختلاف‌نظر داشتند، با این ماجرا از حال اصحاب کهف باخبر کردیم تا بدانند که وعدۀ خدا در برپاییِ قیامت، حق است و جای هیچ شک‌وشبهه‌ای در آمدنش نیست. آخرکار، منکران معاد پیشنهاد کردند: «روی قبرهایشان بنای یادبودی بسازید! خدا بهتر می‌داند چه‌کاره بوده‌اند.» ولی خداپرستانی که حرفشان را در این ‌ماجرا به ‌کرسی نشانده بودند، گفتند: «روی قبرهایشان مسجدی خواهیم ساخت.»\nدر آینده، عده‌ای می‌گویند: «سه نفر بودند. چهارمی‌شان سگشان بود» و عده‌ای می‌گویند: «پنج نفر بودند. ششمی‌شان سگشان بود.» تیری در تاریکی می‌اندازند! عده‌ای هم می‌گویند: «هفت نفر بودند، هشتمی‌شان سگشان بود.» بگو: «خدا تعدادشان را بهتر می‌داند و فقط افراد کمی از آن باخبرند.» پس جز به‌قدری که قرآن دربارۀ اصحاب کهف حرف زده است، دراین‌باره نه با بت‌پرست‌ها و اهل‌کتاب جرّوبحث کن و نه از هیچ‌یک از آن‌ها چیزی بپرس.\nهمچنین، دربارۀ هیچ کاری هیچ وقت نگو: «فردا حتماً انجامش می‌دهم»، مگر آنکه «اِن‌شاءالله» بگویی.\nهر وقت هم یادت رفت «اِن‌شاءالله» بگویی، تا یادت آمد بگو، و بگو: «امیدوارم‌ خدا توفیقم بدهد تا قبل از هر کاری همیشه به‌یادش باشم.»\nاصحاب کهف سیصد سال شمسی، برابر با سیصد و نه سال قمری، در غاری که عبادتگاه مخفی‌شان بود، خوابیدند.\nبه اهل‌کتاب بگو: «مدت خوابشان همین است و خدا بهتر می‌داندش؛ زیرا اسرار آسمان‌‌ها و زمین دست اوست. چه بینا و شنواست او! جهان هستی ‌کس‌وکاری جز او ندارد و او به احدی اجازۀ دخالت در حکمرانی‌اش نمی‌دهد.»\nاز آیه‌های کتاب خدا هر چقدر بر تو وحی می‌شود، برای مردم بخوان؛ فارغ از اینکه باورش بکنند یا نه؛ زیرا کسی نمی‌تواند حرف‌های خدا را تغییر بدهد. پناهگاهت هم، خداست و بس.\nپای مردم مستضعف بایست؛ همانانی که هر صبح و شب خدا را صدا می‌زنند و دنبال رضایت او هستند. به هوای زرق‌وبرق زندگیِ دنیا، چشم از آنان برندار و گوش به حرف ثروتمندهای متکبری نده که دلشان را از یاد خودمان غافل کرده‌ایم. آن‌ها تابع میل خودشان هستند و اصلاً کارشان زیاده‌خواهی است\nبگو: «این حقایق از خدا رسیده است. هرکه می‌خواهد، باور کند و هرکه می‌خواهد، باور نکند. ما برای ستمکارهای حق‌ناپذیر، آتشی آماده کرده‌ایم که شعله‌های لایه‌لایه‌اش سرتاسر وجودشان را فرا می‌گیرد. اگر هم از شدت عذاب، کمک بخواهند، با آبی مانند فلز‌گداخته به فریادشان می‌رسند‌که هُرم آن، صورت‌هایشان را کباب می‌کند. بد نوشیدنی و بد استراحتگاهی است!\nالبته مسلمانانی که کارهای خوب می‌کنند، بدانند که ما پاداش نیکوکاران را پایمال نمی‌کنیم.\nباغ‌هایی همیشه‌سبز نصیبشان می‌شود و از زیر پایشان جوی‌ها روان است. در آنجا، به مچ‌بندهای طلا آراسته می‌شوند، لباس‌هایی خوش‌رنگ می‌پوشند از انواع ابریشم نرم‌ونازک  و دراین‌حال، لَم می‌دهند روی تخت‌ها. به‌به! چه پاداشی و چه استراحتگاهی!»\nبرای آن‌دنیاطلب‌های غفلت‌زده، داستان آن دو نفر را مثال بزن: به یکی‌شان دو باغ انگور داده بودیم. دورتادور باغ‌ها را با نخل‌های خرما پوشانده و میانشان هم کشتزاری قرار داده بودیم.\nمیوه و محصول باغ‌ها، بی‌هیچ کم‌وکاستی، به‌راه بود. نهری پرآب هم از هر دو باغ عبور داده بودیم.\nاو درآمدِ هنگفتی داشت. روزی ضمن گفت‌وگو با دوستش، به فخرفروشی پرداخت: «من، در مقایسه با تو، هم سرمایۀ بیشتری دارم و هم جایگاه اجتماعی بهتری!»\nقدم‌زنان وارد باغ خودش شد. با آن فخرفروشی‌ها، داشت به ‌خودش بد می‌کرد. تازه ادامه داد: «فکر نمی‌کنم هیچ وقت این باغ از بین برود\nو فکر نمی‌کنم که اصلاً قیامتی در کار باشد! به‌فرض هم به‌سوی خدا بَرم گردانند، حتماً موقعیتم بهتر از این خواهد بود!»\nدوستش، لابه‌لای گفت‌وگو، هشدارش داد: «داری توانِ کسی را انکار می‌کنی که تو را از جنس خاک و بعد، از ذره‌ای ناچیز خلق کرد و سپس آفرینشت را کامل کرد؟!\nبه‌عکسِ تو، من باور دارم که قطعاً خدا صاحب‌اختیار من است. کسی را هم شریک کارهایش نمی‌کنم\nچرا وقتی وارد باغت شدی، «ما شاءَ اللّهُ لا قُوّةَ إلّا بِاللّه» نگفتی؟! اگر می‌بینی سرمایه و بچه‌هایم از تو کمتر است، این‌ها اصلاً مهم نیست.\nخدا را چه دیدی؟! چه‌بسا خدا بهتر از باغ تو را به من بدهد و ازآن‌طرف، آفتی از آسمان بر باغ تو بفرستد تا برهوتی بی‌دارودرخت شود\nیا آب باغت طوری در زمین فرو رود که دیگر ابداً دستت به آن نرسد!»\nاز قضا، عذاب باغش را با محصولاتش از بین برد! وقتی ‌دید باغش کلاً ویران شده، در حسرت هزینه‌هایی که برای آن کرده بود، دست روی دست می‌زد و می‌گفت: «ای کاش کسی را شریک خدا در کاروبار عالم نمی‌کردم!»\nبله، در برابر خدا، نه حامیانی داشت‌ که ‌یاری‌اش کنند و نه خودش توان یاری خودش را داشت.\nاینجاهاست که معلوم می‌شود همه‌کاره‌بودن مخصوص خدای برحق است. او بهتر از دیگران پاداش می‌دهد و عاقبت‌به‌خیر می‌کند.\nهمچنین، برای دنیاطلبان غفلت‌زده، زندگی دنیا را به بارانی تشبیه کن که از آسمان می‌فرستیم و با آن، گیاهان زمین می‌رویند و روی هم موج می‌زنند؛ اما بعد از مدتی، خشک‌و‌خزان می‌شوند و بادها به هر سو پراکنده‌شان می‌کنند. بله، خدا هر کاری می‌تواند بکند.\nاموال ‌و اولاد، زرق‌وبرق زندگی دنیاست. ازآن‌طرف، کارهای خوبِ ماندنی از نظر خدا ثواب ارزشمندتری دارد و امیدبخشیِ بیشتری.\nبدان که روزی کوه‌ها را به حرکت درمی‌آوریم و با خاک یکسان می‌کنیم: زمین را صافِ صاف می‌بینی. مردم را در صحرای قیامت جمع می‌کنیم و احدی را از قلم نمی‌اندازیم!\nهمه را در پیشگاه خدا به‌صف می‌کنند: «روز اول، شما را دستِ خالی آفریدیم؛ اکنون نیز دستِ خالی پیشمان آمده‌اید. البته خیال می‌کردید چنین وعده‌گاهی برایتان نگذاشته‌ایم!»\nکتاب جامعِ کارهای بندگان را آنجا می‌گذارند. قیافۀ گناهکارها در آن لحظه دیدنی است: هراسان از محتوایش! می‌گویند: «ای‌وایِ ما! این دیگر چه کتابی است! هیچ کار کوچک و بزرگی را از قلم نینداخته است و یکی‌یکی‌اش را ثبت کرده!» بله، هرچه کرده‌اند، همان‌ها را به‌‌عیان می‌بینند؛ پس خدا به احدی بد نمی‌کند.\nوقتی به فرشتگان فرمان دادیم: «در برابر آدم سجده کنید»، همه سجده کردند، جز ابلیس. او از جنّیان بود و از فرمان خدا سرپیچی کرد. آیا به‌جای من، با او و فرزندانش رفاقت می‌کنید، با آنکه آن‌ها دشمن شمایند؟! آن‌ها بد جانشینانی به‌جای خدا برای ستمکارها هستند.\nشیاطین را نه در آفرینش آسمان‌ها و زمین گواه گرفتم و نه در آفرینش خودشان که تازه، بخواهند سرپرست شما هم باشند! آن‌ها گمراهتان می‌کنند و محال است گمراه‌‌کنندگان را دستیار خودم کنم.\nروزی می‌آید که خدا به بت‌پرست‌ها می‌گوید: «بت‌هایی را صدا بزنید که به‌خیال خود، آن‌ها را به‌جای من می‌پرستیدید!» هرچه صدایشان بزنند، بت‌ها جوابشان را نمی‌دهند. بنابراین آن‌ها و بت‌ها را از هم دور می‌کنیم.\nگناهکارها آتش را که ببینند، می‌فهمند که به احتمال زیاد در آن فرو می‌روند و دیگر راه خلاصی از آن پیدا نمی‌کنند!\nواقعاً، در این قرآن از هر مثالی برای راهنمایی مردم استفاده کرده‌ایم؛ ولی انسان بیش از هر موجودی سرِ ناسازگاری دارد.\nبا اینکه مردم با راهنمایی‌های دینی مواجه می‌شوند، ایمان نمی‌آورند و از خدا آمرزش نمی‌خواهند. نکند منتظرند همان مجازات گذشتگان، سراغ این‌ها هم بیاید یا عذاب الهی جلوی پایشان سبز شود!\nپیامبران را جز مژده‌رسان و هشداردهنده نمی‌فرستیم؛ ولی جماعت بی‌دین، درحالی‌که آیه‌های مرا و هشدارها را به‌مسخره می‌گیرند، با حرف‌های بیهوده، جاروجنجال راه می‌اندازند تا بدین‌ترتیب حق را پایمال کنند‌.\nچه کسانی ستمکارتر از آن‌هایی‌اند که وقتی آیه‌های خدا را به آن‌ها یادآوری می‌کنند، رو برمی‌‌گردانند و کارهای زشتِ گذشته‌شان را هم فراموش می‌کنند؟! ما به‌سزای لج‌بازی‌شان، پردۀ غفلتی بر دل‌هایشان می‌کشیم تا حقیقت را نفهمند و گوش‌هایشان را سنگین می‌کنیم تا حتی آن را نشنوند. اگر هم به راه راست دعوتشان کنی، دیگر به راه نمی‌آیند\nخدا آمرزندۀ مهربان است. اگر می‌خواست به‌سزای کارهای زشتشان آن‌ها را مجازات کند، سریع عذابشان می‌کرد؛ ولی چنین نکرد؛ بلکه برای عذابشان زمان مشخصی تعیین شده است و دیگر آن‌وقت، غیرخدا پشت‌وپناهی ندارند.\nوقتی مردم آن شهرها بد کردند، نابودشان کردیم. البته در نابودی‌شان عجله نکردیم؛ بلکه برایش زمانی مشخص کرده بودیم.\nاما داستان دوم: موسی برای پیداکردن خضر به هم‌سفرش گفت: «به جست‌وجوی خودم ادامه می‌دهم تا به محل اتصال دو خلیج برسم؛ هرچند، سال‌های سال در راه باشم.»\nوقتی به محل اتصال دو خلیج رسیدند، یادشان رفت مراقب ماهیِ ناهارشان باشند و ماهی به‌سمت دریا سُر خورد و رفت.\nاز آنجا که رد شدند، موسی به هم‌سفرش گفت: «ناهارمان را حاضر کن. در این سفر، خسته‌و‌کوفته شده‌ا‌یم.»\nبه موسی گفت: «دیدید چطور شد؟! وقتی کنار تخته‌سنگِ لب دریا استراحت می‌کردیم، یادم رفت جریان ماهی را بگویم. من دیدم که ماهی به‌طرز عجیبی به دریا پرید و رفت! واقعاً که ‌شیطان از یادم برد.»\nموسی گفت: «اتفاقاً ما منتظر همین واقعه بودیم!» ردّ پای خود را گرفتند و از همان راه برگشتند.\nبالاخره، بنده‌ای از بندگان خاص ما یعنی خضر را پیدا کردند که خودمان مستقیم به او ویژگی‌های ممتاز داده و علم بی‌واسطه آموخته بودیم.\nموسی به او گفت: «اجازه می‌دهید دنبال شما بیایم؟ می‌خواهم از حقایقی که به شما آموخته‌اند و مایۀ رشد است، به من هم یاد بدهید.»\nخضر گفت: «تو هرگز نمی‌توانی پابه‌پای من بیایی.\nچطور می‌توانی چیزهایی را تحمل کنی که از رمزورازشان بی‌خبری؟!»\nموسی گفت: «اِن‌شاءالله، می‌بینید که صبورم. سعی می‌کنم در هیچ کاری با شما مخالفت نکنم.»\nخضر گوشزد کرد: «اگر دنبال من آمدی، دربارۀ کارهایی که می‌کنم، هیچ نپرس! تا به‌وقتش از رازورمزش پرده بردارم.»\nالقصه، به‌راه افتادند. وقتی سوار قایق مسافری شدند، خضر تکه‌ای از آن را زد خراب کرد! موسی ‌اعتراض کرد: «به آن خسارت زدی تا سرنشین‌هایش را غرق کنی؟! واقعاً که کار عجیبی مرتکب شدی!»\nخضر گفت: «مگر نگفتم که تو هرگز نمی‌توانی پابه‌پای من بیایی؟!»\nموسی به‌خود آمد: «از اینکه قولم یادم رفت، بازخواستم نکنید و این ‌دفعه را به من سخت نگیرید.»\nبه راه خودشان ادامه دادند. وقتی نوجوانی را دیدند و خضر او را کشت، باز موسی اعتراض کرد: «شخص بى‌گناهى را کشتى، بی‌آنکه کسى را کشته باشد؟! واقعاً که کار زشتی مرتکب شدى!»\nخضر گفت: «مگر نگفتم که تو هرگز نمی‌توانی پابه‌پای من بیایی؟!»\nموسی باز به‌خود آمد: «اگر بعد از این، به چیزی اعتراض کردم، مرا همراه خودتان نبرید؛ چون از نظر من، دیگر عذر موجّهی دارید.»\nباز به راهشان ادامه دادند. وقتی به روستایی رسیدند، از اهالی آنجا غذا خواستند؛ ولی آن‌ها نخواستند مهمانشان کنند. آن‌طرف‌تر، چشم خضر و موسی به دیواری افتاد که کج شده بود و داشت می‌ریخت. خضر تعمیرش کرد. موسی گفت: «خب می‌توانستید برای این ‌کارتان مزدی بگیرید.»\nخضر گفت: «دیگر اینجا جای جدایی من و توست. اکنون از رمزوراز کارهایی باخبرت می‌کنم که نتوانستی در برابرشان صبر کنی:\nآن قایق مسافری مال عده‌‌ای فقیر بود که در دریا کار می‌کردند. پادشاهی ستمگر در کمین بود که هر قایق سالمی را به‌زور از چنگ صاحبش در‌می‌آورْد. قایقشان را جوری معیوب کردم تا آن را از آنان نگیرد.\nاما آن نوجوان: پدر و مادرش باایمان بودند. ترسیدیم که فرداها او آنان را به سرکشی و بی‌دینی بکشاند!\nخواستیم که خدا، عوض آن نوجوان، بچه‌ای پاک‌تر و مهربان‌تر از او به آنان بدهد.\nآن ‌دیوار هم مال دو پسربچۀ یتیمی بود که در شهر زندگی می‌کردند و زیرش گنجی نهفته بود که مال آن‌ها بود. چون پدرشان هم مرد خوبی بود، خدا از سرِ لطفش می‌خواست که آن دو پسربچه به رشد کافی برسند و گنجشان را از زیر آن دیوار بیرون بکشند. این کارها را خودسر نکردم. بله، این بود حقیقت کارهایی که تو ظرفیت تحملشان را نداشتی.»\nو بالاخره اینکه از تو دربارۀ ذوالقرنین می‌پرسند. بگو: «بخشی از سرگذشتش را به شما می‌گویم.»\nما به او در زمین قدرت دادیم و امکانات کافی در اختیارش گذاشتیم.\nپس بار سفر بست و به‌طرف غربِ عالَم راه افتاد.\nوقتی به ساحل دریای مدیترانه رسید، احساس کرد که انگار خورشید در چشمۀ گرم و گِل‌آلودی فرو می‌رود! نزدیک آنجا، گروهی دید. به ذوالقرنین گفتیم: «یا عادلانه مجازاتشان کن یا با رفق و مدارا با آنان رفتار کن.»\nگفت: «هر‌که بد کند، بالاخره مجازاتش خواهیم کرد. بعد، به‌سوی خدا برگردانده می‌شود و خدا هم عذابی بی‌سابقه به او می‌چشاند!\nاما هرکه ایمان بیاورد و کار خوب کند، بهترین پاداش را می‌بَرد و در اجرای وظایفش بر او آسان می‌گیریم.»\nدوباره بار سفر بست و این‌بار راهیِ شرقِ عالَم شد.\nوقتی به کویری سوزان رسید، احساس کرد خورشید چنان گزنده بر ساکنانش می‌تابد که هر سایه و پوششی برایشان در نظر گرفته بودیم، انگار بی‌اثر است!\nبله، قصه این بود و ما از احوال ذوالقرنین کاملاً آگاه بودیم.\nباز بار سفر بست و راه افتاد.\nوقتی به تنگه‌ای بین دو رشته‌کوهِ دیوارمانند رسید، به مردمی برخورد که جز زبان خودشان، به‌راحتی زبان دیگری نمی‌فهمیدند.\nبا رمز و اشاره به ذوالقرنین گفتند که یأجوج و مأجوج مردمی تبهکارند و با عبور از این تنگه، ما را قتل‌ و غارت می‌کنند. می‌شود دستمزدی به تو بدهیم تا در این تنگه، بین ما و آن‌ها سدّى بسازی؟\nگفت: «قدرتی که خدا به من داده، بهتر از دستمزد شماست. فقط با تأمین نیروی کار و تهیۀ مصالح، کمکم کنید تا بین شما و آن‌ها، سدّ محکمی بسازم.\nبرایم سنگ‌آهن بیاورید.» موقعی که با پرکردن شکاف، هم‌سطحِ دو طرفش کرد، صدا زد: «آتش روشن کنید و در آن بدمید.» وقتی گداخته‌شان کرد، گفت: «حالا روی مذاب بیاورید تا رویش بریزم.»\nاز آن روز به‌بعد، مهاجمان وحشی نه می‌توانستند از آن بالا بروند و نه سوراخش کنند.\nاو ادامه داد: «توفیق احداث این سد، لطف خدا بود. وقتی هم وعده‌اش دربارۀ قیامت نزدیک شود، با خاک یکسانش می‌کند. وعدۀ او راست است.»\nآن زمان، مردم را به‌حال خودشان رها می‌کنیم تا در هم بِلولند! و همین‌که در شیپور قیامت بدمند، برای حساب‌وکتاب جمعشان می‌کنیم.\nآن روز، جهنم را دودستی پیشکش بی‌دین‌ها می‌کنیم!\nهمان‌هایی که بر چشم دلشان پردۀ غفلتی بود تا یاد من نیفتند و تحمل شنیدن واقعیت‌ها را هم نداشتند.\nآیا بی‌دین‌ها خیال می‌کنند می‌توانند به‌جای من، مخلوقاتم را کس‌وکار خودشان قرار دهند تا در قیامت، به فریادشان برسند؟! ما جهنم را برای پذیرایی از چنین بی‌دین‌هایی آماده کرده‌ایم!\nبگو: «ورشکسته‌ترین گروه را به شما معرفی کنم؟!\nهمان‌هایی که تمام تلاششان، در زندگی دنیا بر باد رفته است و باز هم خیال می‌کنند خیلی هنر کرده‌اند؟!\nآن‌ها کسانی‌اند که آیه‌ها و نشانه‌های خدا و دیدار با او را باور نکرده‌اند؛ در نتیجه، اگر احیاناً کارهای خوبی هم از آن‌ها سر زده باشد، به‌هدر می‌رود. در قیامت هم قدروقیمتی برایشان قائل نیستیم!\nاین است حال و روزشان! چون بی‌دینی کردند و آیه‌ها و پیامبرانم را به‌مسخره گرفتند، سزایشان جهنم است.\nاما مسلمانان درستکار، بهشتِ برتر جای پذیرایی‌شان خواهد بود.\nآنجا ماندنی‌اند و هوای جابه‌جاشدن به سرشان نمی‌زند.»\nبگو: «آنچه در این سوره آمد، همۀ حرف نبود! برای ثبت حقایق عالم، اگر به‌فرض، آب دریاها مرکّب شود، آن آب تمام می‌شود و ثبت حقایق، نه! هر چقدر دریا هم بیاوریم کمکش، فرقی به حال ماجرا نمی‌کند.»\nبگو: «من ‌هم آدمی‌ام، مثل شما؛ با این فرق که به من وحی می‌شود: ’معبودتان معبودی یگانه است.‘ آنانی که دیدار خدا را آرزو می‌کنند، باید برای انجام‌دادن کار خوب، دست‌به‌کار شوند و کسی را به‌جای او نپرستند.»\nکاف، ها، یا، عین، صاد.\nدر ابتدا، یادی می‌کنیم از رحمت خدا بر بنده‌اش زکریا:\nاو خدا را آهسته صدا زد\nو گفت: «خدایا، استخوان‌هایم پوک شده و گرد پیری بر سرم نشسته است. تا به حال هم نشده که از دعا به‌ درگاهت، ای خدا، دست‌خالی برگردم.\nمن می‌ترسم که بعدِ مرگم، بستگانم نالایق از آب دربیایند. همسرم هم از همان جوانی نازا بود. پس تو خودت بچۀ لایقی به من ببخش\nتا کارهایم را به‌عهده بگیرد و وارث من و همسرم باشد. خدایا، کاری کن که او پاک و پسندیدنی باشد.»\nدعایش را اجابت کردیم و گفتیم: «زکریا، مژده‌ات می‌دهیم به تولد فرزندی به‌نام یحیی که تابه‌حال همتایی با ویژگی‌های او نیافریده‌ایم!»\nزکریا با تعجب پرسید: «خدایا، آخر چطور ممکن است پسردار شوم؟! همسرم که نازاست و خودم هم از شدت پیری، شکسته و افتاده شده‌ام!»\nخدا فرمود: «همین‌طور است که می‌گویی؛ ولی منِ خدا می‌گویم: این کار برای من آسان است؛ همان‌طورکه تو را قبل‌ترها در حالی آفریدم که چیزی نبودی.»\nزکریا که بی‌قرارِ دانستن زمان بچه‌دارشدنش بود، گفت: «خدایا، نشانه‌ای برایم بگذار.» فرمود: «نشانه‌اش این است که سه شبانه‌روز نمی‌توانی با مردم حرف بزنی، با اینکه زبانت سالم است!»\nزکریا از محراب بیرون آمد و پیش مردم رفت. با‌اشاره، به آن‌ها گفت: «به‌شکرانۀ این نعمت، هر صبح‌و شب خدا را به ‌پاکی یاد کنید.»\nبه یحیی، بعد از به‌دنیاآمدنش، گفتیم‌: «معارف و احکام تورات را جدّی بگیر.» در همان کودکی به او حکمت بخشیدیم.\nخودمان اشتیاقی در نهادش نهادیم و روح ‌و روانش را پرورش دادیم. او دائم مراقب رفتارش بود\nو با پدر و مادرش مهربان. به مردم زور نمی‌گفت و ستمگر هم نبود.\nدرود بیکران بر او: روزی که به دنیا آمد و روزی که از دنیا می‌رود و روزی که دوباره زنده می‌شود.\nدر این سوره، داستان مریم را برای مردم بازگو کن: او از خانوادۀ خودش کناره گرفت. در بخش شرقی مسجدالاقصا، برای عبادت خلوت کرد\nو بین خودش و دیگران پرده‌ای کشید. جبرئیل را به‌سویش فرستادیم. او در نگاه مریم، به‌صورت جوانی خوش‌قدو‌قامت ظاهر شد\nمریم با نگرانی گفت: «امیدوارم مراقب رفتارت باشی! من، به‌هرحال، از تو به خدا پناه می‌برم.»\nجبرئیل گفت: «من فرستادۀ خدای توام تا پسری صالح به تو ببخشم.»\nمریم با تعجب پرسید: «آخر، چطور ممکن است پسردار شوم؟! با اینکه نه مردی با من ازدواج کرده و نه بدکاره بوده‌ام!»\nجبرئیل گفت: «همین‌طور است که می‌گویی؛ ولی خب خدا می‌گوید: ’این کار برای من آسان است. انجامش می‌دهیم تا او را معجزه‌ای شگفت‌انگیز برای مردم و مایۀ برکت خود قرار دهیم و... . این کاری است حتمی.‘»\nبالاخره، بچه‌‌اش را باردار شد. در دوران بارداری، در مکان دوری خلوت کرد\nتا اینکه درد زایمان، او را به‌زیر تنۀ به‌ظاهر خشکیدۀ خرمایی کشاند. از درد جسمی و فشار روحی، این‌طور نالید: «ای‌کاش مرده بودم و این روزها را نمی‌دیدم و کلاً از یادها رفته بودم!»\nبه‌محض اینکه عیسی به دنیا آمد، مادرش را دلداری داد: «نگران نباش! ببین خدا زیر پایت جوی آبی راه انداخت.\nآن تنۀ درخت خرما را به‌طرف خودت تکانی بده تا جانِ دوباره بگیرد و برایت خرمایی تروتازه بریزد.\nاز آن خرمای تازه بخور و از این آب گوارا بنوش و شادمان باش. اگر کسی را هم دیدی، به‌اشاره بگو: ’نذر کرده‌ام برای خدا روزۀ سکوت بگیرم؛ به‌همین‌دلیل، امروز با کسی صحبت نمی‌کنم.‘»\nدر حالی که کودکش را بغل گرفته بود، او را پیش قومش آورد. آن‌ها بُهت‌زده گفتند: «آهای مریم! دست به کار عجیب و غریبی زده‌ای!\nآهای خانم محترم! نه پدرت عِمران مردی لااُبالی بوده و نه مادرت حنّا  زنی بدکاره!»\nولی مریم با خاطری آسوده به عیسی اشاره کرد که از خودش بپرسید. آن‌ها با عصبانیت گفتند: «آخر، با بچه‌قنداقی چطور حرف بزنیم؟!»\nناگهان عیسی به‌حرف درآمد: «من بندۀ خدایم. او به من کتاب مقدس داده و مرا به پیامبری انتخاب کرده است.\nوجود مرا، هر جا که باشم، مایۀ خیر و برکت قرار داده و سفارشم کرده است که تا زنده‌ام نماز بخوانم و صدقه بدهم\nکاری کرده که با مادرم خوش‌رفتار باشم و هیچ وقت زورگو و پندناپذیر نباشم.\nدرود بیکران بر من: روزی که به دنیا آمدم و روزی که از دنیا می‌روم و روزی که دوباره زنده می‌شوم... .»\nمحمد، این است عیسی‌بن‌‌مریم و ماجرای واقعی او؛ همان‌که دربارۀ آفرینشش شک‌وشبهه می‌کنند.\nمحال است خدا برای خودش فرزندی انتخاب کند؛ زیرا او منزّه از این‌هاست! وقتی‌ چیزی را بخواهد، فقط تا فرمان بدهد: «باش»، به‌سرعت به‌وجود می‌آید.\nعیسی ادامه داد: «... در حقیقت، خدا صاحب‌اختیار من و شماست: بپرستیدش که راه درست همین است.»\nبا وجود این صراحت کلام عیسی، بعدها خیلی از فرقه‌های مسیحی درباره‌اش اختلاف‌نظر کردند. وای بر آن‌ها برای حضورشان در روزی خطیر؛ چون دراین‌باره تحریف و بزرگ‌نمایی کردند!\nروزی که پیشمان می‌آیند، چقدر شنوا و دانایند! امروز، ولی، این قماش ستمکار غرق گمراهی‌اند.\nآن‌ها را از روز حسرتی بترسان که دیگر کار از کار گذشته است؛ حال آنکه زندگی‌شان را در غفلت و بی‌ایمانی گذرانده‌اند.\nماییم که زمین و ساکنانش را مانند ارث در اختیار می‌گیریم و همگی فقط به‌سوی ما برگردانده می‌شوند.\nدر این سوره، داستان ابراهیم را هم برای مردم بازگو کن: او پیامبری باصداقت بود.\nبه عموی خود، آزر، گفت: «عموجان، آخر چرا چیزی را می‌پرستید که نه می‌شنود و نه می‌بیند و نه دردی از شما دوا می‌کند؟!\nعموجان، از راه وحی، دانشی نصیبم شده که نصیب شما نشده است؛ پس بیایید و از من پیروی کنید تا به ‌راهی درست راهنمایی‌تان کنم.\nعموجان، از شیطان اطاعت نکنید که شیطان در برابر خدای رحمان، نافرمان است.\nعموجان، واقعاً از این می‌ترسم که عذاب خوارکنندۀ خدای رحمان سراغتان بیاید و آن‌وقت، همنشین شیطان شوید!»\nآزر با تندی گفت: «یعنی تو از معبودهای من واقعاً بیزاری، ابراهیم؟! اگر دست از این حرف‌ها برنداری، هرچه به دهانم بیاید، نثارت می‌کنم! برای همیشه از جلوی چشمم دور شو!»\nدر برابرِ تندی او، ابراهیم گفت: «باشد. خداحافظ. ولی از صاحب‌اختیارم برایتان آمرزش خواهم خواست. او با من مهربان است.\nاز شما و بت‌هایی که به‌جای خدا صدا می‌زنید، فاصله می‌گیرم و صاحب‌اختیارم را صدا می‌زنم؛ به امید آنکه از نتایج دعا و نیایشِ با او بی‌بهره نمانم.»\nوقتی با دوری از آن‌ها و بت‌هایی که به‌جای خدا می‌پرستیدند، به دیار غربت رفت، پسری به‌نام اسحاق و نوه‌ای به‌نام یعقوب به او بخشیدیم و این نسل را پیامبر کردیم.\nهمچنین، از رحمت ویژۀ خودمان برخوردارشان ساختیم و نامی نیک و آوازه‌ای بلند برایشان به‌یادگار گذاشتیم\nدر این سوره از موسی هم یادی کن: او بنده‌ای ناب و فرستادۀ خدا و پیامبری بزرگوار بود.\nاز سمت راست کوه طور صدایش زدیم و بعد، رمزورازگویان به خودمان نزدیکش کردیم.\nاز رحمت خود، برادرش هارونِ نبی را معاون او کردیم.\nدر این سوره از اسماعیل هم یادی کن: او مردی خوش‌قول و فرستادۀ بزرگوار خدا بود.\nخانواده‌اش را همیشه به نماز و صدقه سفارش می‌کرد و در نگاه صاحب‌اختیارش بنده‌ای پسندیدنی بود.\nبالاخره، در این ‌سوره از ادریس هم یاد کن: او پیامبری باصداقت بود\nکه او را به مقامی بلندمرتبه رساندیم.\nتمام اینان که نعمت ویژه به آنان داده شده و بعضی‌شان پیامبرانی‌اند از نسل آدم و از نسل کسانی که با نوح سوار کشتی‌شان کردیم و از نسل ابراهیم و یعقوب و بعضی‌شان هم آنانی‌اند که دستشان را گرفتیم و انتخابشان کردیم، بله تمام اینان وقتی آیات خدای رحمان برایشان خوانده می‌شود، سجده‌کنان و گریه‌کنان به‌خاک می‌افتند.\nبعدها، نسل‌هایی به‌جایشان آمدند که نماز را ضایع کردند و اسیر شهوت‌رانی شدند. بالاخره به گمراهی خودشان پی خواهند برد.\nمگر آنانی که توبه کردند و ایمان آوردند و کار خوب کردند. آنان وارد بهشت می‌شوند و ذره‌ای به ایشان ستم نمی‌شود.\nآن بهشت، باغ‌های همیشه‌سبز و نادیده‌ای است‌که خدای رحمان به بندگانش وعده داده است و آنچه او وعده دهد، آمدنی است.\nآنجا حرف‌های بیهوده نمی‌شنوند. هرچه به‌گوش می‌رسد، آرامش می‌دهد. آنجا، صبح تا شب، رزق‌وروزی‌شان آماده است!\nاین همان ‌بهشتی است که برای هریک از بندگانمان که مراقب رفتارش باشد، به‌یادگار می‌گذاریم.\nجبرئیل می‌گوید: «ما فرشتگان جز به‌‌فرمان خدا فرود نمی‌آییم. کارهای ما و منشأ پیدایش ما و وجود خود ما همه در اختیار اوست و خدا هرگز فراموش‌کار نیست؛\nهمان صاحب آسمان‌ها و زمین و هر آنچه میان آن‌هاست. بنابراین، او را بپرست و در پرستش او صبور باش. همتایی با ویژگی‌های او می‌شناسی؟!»\nهریک از افرادِ اشاره‌شده در آیۀ ۵۹ می‌گوید: «آیا بعد از آنکه مُردم، از قبر زنده بیرونم می‌آورند؟!»\nآیا این انسان به‌یاد نمی‌آورد که قبل از این، ما او را آفریدیم، با آنکه چیزی نبود؟!\nقسم به خدایت که آن‌ها و شیاطین را در روز قیامت جمع می‌کنیم. سپس دورتادورِ جهنم، زانوزده، احضارشان می‌سازیم!\nبعد، از هر گروهی افرادی را بیرون می‌کشیم که در برابر خدای رحمان از همه سرکش‌تر بوده‌اند و به‌همین ترتیب تا آخر.\nما بهتر می‌دانیم چه کسانی در کدام طبقۀ جهنم جا می‌گیرند.\nبدون ردخور، هریک از شما هنگام عبور از پل صراط به جهنم نزدیک می‌شود. این خواستِ بی‌چون‌وچرای صاحب‌اختیار توست.\nآنجا، آنان را که مراقب رفتارشان بودند، نجات می‌دهیم و ستمکارها را زانوزده، در جهنم رها می‌کنیم.\nوقتی آیه‌های روشنگر ما را برای مردم می‌خوانند، بی‌دین‌‌ها به‌‌طعنه به مؤمنان می‌گویند: «از ما دو گروه، کداممان موقعیتی برتر دارد و مجالسی باشکوه‌تر؟!»\nغافل از اینکه قبل از آن‌ها، چه نسل‌هایی را نابود کردیم که اسباب‌اثاثیه‌ای مجلل‌تر داشتند و ظاهری آراسته‌تر!\nبگو: «کسانی که در گمراهی باشند، خدای رحمان به آن‌ها فرصت کافی می‌دهد؛ اما وقتی وعدۀ الهی را با چشم خود ببینند، چه به‌صورت عذاب این دنیا باشد و چه برپاییِ قیامت، می‌فهمند چه کسی موقعیتی بدتر دارد و خدم‌وحشمی ضعیف‌تر!\nخدا دست کسانی را که هدایت یافته‌اند، می‌گیرد. تازه، در نظر خدا، کارهای خوبِ ماندگار ثوابی بیشتر دارد و نتیجه‌ای بهتر.»\nحال به نظر تو کسی که به آیه‌های ما ایمان نیاورَد و بگوید: «با این بی‌دینی، حتماً اموال و اولاد فراوانی نصیبم می‌شود»،\nآیا خبری از غیب به او رسیده یا از خدای رحمان قولی گرفته؟!\nهرگز! این ادعایش را ثبت می‌کنیم و در عذابی بی‌پایان غوطه‌ورش می‌سازیم.\nهمچنین، آنچه به آن می‌نازد، از او می‌گیریم و دست‌آخر، تک‌وتنها به‌سوی ما می‌آید.\nآن‌ها، به‌جای خدا، معبودهایی برای پرستش انتخاب کرده‌اند تا مایۀ عزت و آبرویشان باشد!\nهرگز! به‌زودی، همان معبودها پرستش آن‌ها را انکار می‌‌کنند و باعث ذلت و بی‌آبرویی‌شان می‌شوند\nمگر نمی‌بینی ما شیاطین را رها می‌کنیم تا به ‌جان بی‌دین‌ها بیفتند و آن‌ها را به ادامۀ کارهایشان تحریک کنند.\nپس برای نابودی‌شان عجله نکن که ما خود برای رسیدن عذابشان روزشماری می‌کنیم؛\nروزی که خودمراقبان را با عزت و احترام به‌طرف بهشت می‌بریم\nو گناهکارها را با خفت‌وخواری به‌سمت جهنم می‌رانیم.\nمعبودهایشان هم توان شفاعتشان را ندارند. فقط بندگان ممتاز خدا که از او اجازه دارند، می‌توانند شفاعت کنند.\nبت‌پرست‌ها ادعا می‌کنند: «خدا فرزندی دارد.»\nواقعاً که حرف زشت و زننده‌ای به‌زبان می‌آورید!\nکم مانده که آسمان‌ها از این سخن به‌هم بریزد و زمین بشکافد و کوه‌ها متلاشی شود\nاز اینکه ادعا می‌کنند خدای رحمان فرزندی دارد.\nنشدنی است که خدای رحمان فرزندی داشته باشد.\nبی‌استثنا، تمام ساکنان آسمان‌ها و زمین خواسته یا ناخواسته خدای رحمان را بندگی می‌کنند.\nخدا یکی‌یکی‌شان را در زمرۀ بندگانش شمرده است و حساب همه‌شان را دارد.\nتک‌تکشان در روز قیامت تک‌وتنها به پیشگاه خدا می‌آیند.\nخدا مِهر و محبت مسلمانانی را که کارهای خوب می‌کنند، در دل‌ها می‌اندازد.\nبرای درک سادۀ قرآن، آن را به زبان عربی فرستادیم تا با آن، خودمراقبان را مژده بدهی و جماعت ستیزه‌جو را بترسانی\nچه ملت‌های زیادی را قبل از آن‌ها نیست‌ونابود کردیم! آیا اکنون احدی از آن‌ها را می‌بینی یا صدایی از آن‌ها می‌شنوی؟!\nطا، ها.\nپیامبر! قرآن را بر تو نفرستادیم تا به زحمت بیفتی؛\nبلکه آن را فرستادیم تا نوعی یادآوری باشد برای کسی که از خدا حساب می‌برد.\nاین کتاب را کسی فرستاده‌که زمین و آسمان‌های بالا را آفریده است؛\nیعنی خدای رحمان که بر مقام فرمانروایی جهان تکیه زده است.\nآسمان‌ها و زمین و آنچه میان آن‌ها و آنچه زیرِ زمین است، فقط متعلق به اوست.\nحرف دلت را به‌زبان بیاوری یا نیاوری، خدا خاطرات پنهانی‌ات را می‌داند و حتی پنهانتر از آن را هم.\nجز خدا هیچ معبودی نیست و بهترین نام‌ها مخصوص اوست.\nآیا داستان موسی به گوشَت رسیده؟\nزمانی، در مسیر مَدیَن به مصر، آتشی دید و به خانواده‌اش گفت: «کمی صبر کنید. با همین چشم‌هایم آتشی دیدم. می‌روم، بلکه بشود پاره‌آتشی برایتان بیاورم یا کنارش راه‌بلدی پیدا کنم.»\nهمین‌که نزدیک آتش شد، صدایی برخاست:\n«موسی، من همان خدای توام. کفش‌هایت را دربیاور که هم‌اکنون در سرزمین بسیار مقدسی هستی.\nمن به پیامبری انتخابت کردم؛ پس به آنچه به تو وحی می‌شود، گوش جان بسپار:\nمن همان خدایی هستم که معبودی جز من نیست؛ بنابراین مرا بپرست و به‌یاد من نماز را با آدابش بخوان.\nقیامت حتماً آمدنی است تا هرکسی در برابر تلاشِ خود جزا داده شود؛ اما زمان رسیدنش را مخفی کرده‌ام.\nآن‌‌که دل‌بخواهی اعتقادی به قیامت ندارد، نکند از آن غافلت کند، که هلاک می‌شوی!\nخب، موسی، آن چیست در دست راستت؟»\nگفت: «این‌چوب‌دستی‌ام است: به آن تکیه می‌کنم و با آن، برگ درخت‌ها را برای گوسفندهایم می‌تکانم و فایده‌های دیگری هم برایم دارد.»\nخدا فرمود: «بیندازش موسی.»\nموسی انداختش. یک‌دفعه ماری شد خزنده!\nفرمود: «آن را بگیر و نترس! الان به‌حالت اول بَرش می‌گردانیم\nحالا دستت را در یقه‌ات فروکن و زیر بغلت ببر تا درخشان بیرون بیاید، بی‌آنکه آسیبی ببیند. این‌هم معجزه‌ای دیگر برای اثبات پیامبری‌ات.\nبا این‌ها، خواستیم چند معجزۀ بزرگمان را نشانت بدهیم.\nاکنون به سروقت فرعون برو که سرکشی کرده است.»\nگفت: «خدایا، ظرفیتم را برای تحمل مشکلات، بیشتر کن.\nمأموریتم را برایم آسان ساز\nزبانم را روان کن\nتا حرفم را خوب بفهمند.\nیکی از خویشانم را دستیارم کن:\nهمین هارون، برادرم را.\nپشتم را به او گرم کن\nو در مأموریتم سهیمش کن\nتا تو را به‌صورت علنی به پاکی یاد کنیم\nو ذکر و یادت را گسترش دهیم.\nتو خودت خوب می‌دانی که تا بوده‌ایم، یادت می‌کرده‌ایم.»\nفرمود: «هرچه خواستی، به تو داده شد، موسی.\nالبته یک بار دیگر هم بر تو منّت گذاشتیم:\nوقتی برای نجاتت هرچه لازم بود، به دل مادرت انداختیم:\n’‌کودکت را در صندوقی بگذار و به رود نیل بیندازش تا رودخانه به ساحلِ نزدیک قصر ببردش و فرعون، دشمن مشترک من و موسی، از آب بگیردش.‘ بعد، کاری کردم که محبتشان را به پایت بریزند تا زیر نظر من بزرگت کنند و... .\nخواهرت نگران، اطراف کاخ قدم می‌زد. وقتی شنید برای شیردادنت دنبال کسی می‌گردند، گفت: ’می‌خواهید زنی را به شما معرفی کنم که نگهش بدارد؟‘ این‌طور شد که به دامن مادرت برَت گرداندیم تا چشمش روشن شود و غصه نخورد. در جوانی هم که کسی را ناخواسته کشتی، از دلهرۀ مجازات نجاتت دادیم. در ضمن، بارها امتحانت کردیم. سال‌ها هم در مَدیَن زندگی کردی و با دستِ پر به مصر برگشتی، موسی.\nاز همه بالاتر، تو را خاصِ خودم ساختم و صیقلت دادم.\nحالا تو و برادرت، با معجزه‌های من، راه بیفتید و در دعوت مردم سستی نکنید.»\nبعداً به هر دو فرمود: «‌به سروقت فرعون بروید که سرکشی کرده است.\nالبته به‌نرمی با او سخن بگویید تا به‌خود بیاید یا دست‌کم تکانی بخورد.»\nگفتند: «خدایا، می‌ترسیم که هنوز حرفمان تمام‌نشده، دست رویمان بلند کند یا ما را به فحش و ناسزا بگیرد!»\nفرمود: «نترسید. خودم هوایتان را دارم. حرف‌ها ‌را می‌شنوم و بر اوضاع نظارت می‌کنم.\nسراغش بروید و بگویید: ’ما فرستادگان خدای توییم. دست از سرِ بنی‌اسرائیل بردار و بگذار با ما بیایند و این‌قدر آزارشان نده. از طرف خدایت معجزه هم برایت آورده‌ایم. خوش‌به‌حال آن‌که دنباله‌روِ ‌راهنمایی خدا باشد\nبه ما چنین وحی شده: عذاب خدا در انتظار کسی است که آیه‌های الهی را دروغ بداند و به آن‌ها پشت کند‘.»\nرفتند و گفتند. فرعون پرسید: «موسی، خدایتان کیست؟!»\nگفت: «خدای ما همان است که هر چیزی را چنان‌که بایدوشاید آفریده و در راه کمال قرار داده است.»\nپرسید: «آن‌وقت، تکلیف نسل‌های نابودشدۀ گذشته چه می‌شود؟!»\nگفت: «علمش در کتابی است پیش خدا. خدا نه در علمش اشتباه می‌کند و نه چیزی را از یاد می‌برد.»\nهمان‌که زمین را محل آرامشتان کرده و برای آسانیِ رفت‌وآمدتان، راه‌های مختلف گذاشته و از آسمان برف و باران فرستاده است. به‌برکت همین بارش‌ها، انواع گوناگون گیاهان را رویانده‌ایم.\nبخورید و چهارپایانتان را هم بچرانید. در این‌همه نعمت، برای عاقلان نشانه‌هایی از یکتاییِ خداست.\nشما را از خاک آفریدیم و به خاک برمی‌گردانیم و باز، در قیامت، از دل خاک بیرونتان می‌آوریم\nهمۀ معجزه‌های نه‌گانه‌مان را نشانِ فرعون دادیم؛ ولی او آن‌ها را  دروغ دانست و زیر بار نرفت!\nتازه بعد از اژدهاشدنِ چوب‌دستی و درخشان‌شدنِ دست، گفت: «آمده‌ای ما را با جادوجنبل‌بازی‌هایت از کشور‌خودمان بیرون کنی؟!\nحالا که این‌طور شد، ما هم جادوجنبلی مثل آن رو می‌کنیم. در میدانی باز، جلوی چشم مردم جمع می‌شویم تا نه ما بتوانیم زیر این قرار بزنیم و نه تو. زمان قرار هم، با تو!»\nموسی جواب داد: «وعدۀ ما و شما روز عید باشد؛ به‌شرطی که مردم وسط روز جمع شوند.»\nفرعون مجلس را ترک کرد. بعد از مدتی، با جادوگرها سرِ قرار حاضر شد.\nموسی هشدارشان داد: «وای بر شما! با پرستش بت‌ها به خدا دروغ نبندید که با عذابی سخت، پوست از سرتان می‌کند! بله، بار کجِ آدم دروغ‌باف به منزل نمی‌رسد.»\nجادوگرها، تحت تأثیر حرف‌های موسی، دربارۀ ادامۀ کارشان درِگوشی به اختلاف پرداختند.\nدرباری‌ها فوری به جادوگرها گفتند: «این‌ها جادوگرند. نقشه کشیده‌اند که با جادویشان از کشورتان بیرونتان کنند و سبک درست زندگی‌تان را از بین ببرند!\nنقشه‌هایتان را یک‌کاسه کنید و با هم هماهنگ باشید که هر کس امروز برگ برنده دستش باشد، پیروز است.»\nجادوگرها پرسیدند: «موسی، تو چوب‌دستی‌ات را می‌اندازی یا اول ما وسایلمان را بیندازیم؟»\nجواب داد: «اول شما بیندازید.» با این جادویشان، موسی ناگهان خیال کرد طناب‌ها و چوب‌دستی‌هایشان می‌خزند!\nتهِ دلش ترسی افتاد که نکند مردم گول بخورند.\nگفتیم: «نترس! پیروز میدان فقط تویی.\nتو هم آنچه در دست راستت داری، بینداز تا اژدها بشود و صحنه‌سازی‌هایشان را خنثی کند؛ چون جنس کارشان حقه‌بازیِ جادوگر است و جادوگرجماعت خودش را بکشد هم، راه به جایی نمی‌برد.»\nکار که به اینجا رسید، جادوگرها بی‌اختیار به سجده افتادند و گفتند: «به خدای موسی و هارون ایمان آوردیم.»\nفرعون عصبانی شد: «یعنی، به موسی ایمان آوردید، آن‌هم بی‌اجازۀ من؟ لابد او سردستۀ شماست و جادو یادتان داده! دست و پایتان را ضربدری، یکی از راست و یکی از چپ، قطع می‌کنم و به تنه‌های درخت خرما به صُلّابه‌تان می‌کِشم. آن‌وقت می‌فهمید که عذاب کداممان زجرآور‌تر و طولانی‌تر است: من یا خدا؟!»\nگفتند: «تو و مال‌ومنالت را هیچ وقت ترجیح نمی‌دهیم به معجزه‌هایی که با چشم خود دیدیم و هم به کسی که ما را آفریده است. هر دستوری دلت می‌خواهد، صادر کن: تو، فقط در این دنیا می‌توانی دستور بدهی!\nما به خدا ایمان آوردیم تا هم خطاهایمان را ببخشد و هم جادوگری‌مان را که به آن وادارمان کردی. پاداش خدا بهتر است و ماندگارتر.\nآن‌هایی که بی‌ایمان و گناهکار در پیشگاه خدا حاضر شوند، جهنمی نصیبشان می‌شود که در آن، نه به‌خوشی زندگی می‌کنند و نه می‌میرند!\nکسانی هم که باایمان و درستکار در پیشگاهش حاضر شوند، جایگاه‌های عالی نصیبشان می‌شود:\nباغ‌های همیشه‌سبزی که در آن‌ها جوی‌ها روان است و آنان در آنجا ماندنی‌اند. این است پاداش کسانی که خودسازی کنند.»\nبه موسی وحی کردیم: «بندگانم یعنی بنی‌اسرائیل را شبانه از شهر بیرون ببر و مسیری خشک در دریا برایشان باز کن. این‌طوری، دیگر نه از رسیدن دشمن می‌ترسی و نه از غرق‌شدن در دریا.»\nفرعون با لشکریانش تعقیبشان کرد؛ ولی واردِ آن مسیرِ بازشده که شدند، امواج خروشان دریا آن‌ها را در هم کوبید و غرقشان کرد.\nفرعون مردم مملکتش را به‌جای هدایت، گمراه کرد!\nآی بنی‌اسرائیل، از چنگ دشمن نجاتتان دادیم. با موسی و هفتاد نمایندۀ شما مدت چهل شب را در سمت راست کوه طور قرار گذاشتیم تا تورات را بدهیم. برایتان گزانگبین و بلدرچین فرستادیم.\nاز خوراکی‌های پاک‌وپاکیزه‌ای که روزی‌تان کرده‌ایم، بخورید و در آن زیاده‌روی نکنید که سزاوار غضبم می‌شوید. هرکه سزاوار غضبم شود، به درۀ هلاکت سقوط می‌کند!\nهمین من، آمرزندۀ آن کسی هستم که توبه کند و ایمان بیاورد و خطاهایش را با کارِ درست جبران کند و بعد هم با پیروی از رهبر، در مسیر درست قرار بگیرد.\nخدا فرمود: «موسی، چه شد که زودتر از نمایندگان مردم به کوه طور آمدی؟»\nگفت: «آن‌ها دارند پشت سرِ من می‌آیند. خدایا، به‌عشق مناجات با تو بود که عجله کردم.»\nفرمود: «در غیابت، مردم را آزمایش کردیم و سامری از راه به‌درشان کرد!»\nموسی عصبانی و ناراحت به میان مردم برگشت و گوساله‌پرستی‌شان را به‌چشم خودش دید. گفت: «مردم! مگر خدا به شما وعده نداده بود که تورات را بفرستد؟! می‌خواهم بدانم مدتِ ماندنم در کوه طور طولانی شد؟ یا واقعاً می‌خواستید با این رفتار زشت‌، قرارتان با من را زیر پا بگذارید و سزاوار غضب خدا شوید؟!»\nبهانه آوردند: «به‌هم‌زدن قول‌وقرارمان که دستِ خودمان نبود: طلاجواهر زیادی از قوم فرعون دستمان مانده بود. دورشان انداختیم! سامری برِشان داشت و در آتش ذوب کرد.\nبعد، برای مردم مجسمۀ گوساله‌ای را ساخت که صدایی مثل صدای گاو هم از آن درمی‌آمد. او و هوادارانش گفتند: ’این است معبود شما و موسی؛ ولی او فراموشش کرده و رفته کوه طور، دنبال خدای ندیدنی!‘»\nنمی‌بینند آن گوساله جوابی به آن‌ها نمی‌دهد و اختیارِ سود و ضررشان را ندارد؟!\nالبته قبل از برگشتن موسی، هارون به آن‌ها گوشزد کرده بود: «مردم! دارید امتحان می‌شوید! خدایتان همان خدای رحمان است. از من که فرستادۀ اویم، پیروی کنید و مطیع فرمانم باشید.»\nولی گفتند: «ما از پرستش گوساله دست‌بردار نیستیم تا موسی پیشمان برگردد!»\nموسی از کوه طور که برگشت، به هارون گفت: «وقتی دیدی مردم گمراه شدند،\nچه باعث شد که از من پیروی نکنی؟ چرا دستورم را گوش نکردی؟!»\nهارون گفت: «برادرجان، ریش مرا چرا چسبیده‌ای؟ آخر، ترسیدم که اگر شدت عمل به‌خرج دهم، بعداً بگویی: ’بین بنی‌اسرائیل تفرقه انداختی و سفارشم را دربارۀ اصلاح امور رعایت نکردی!‘»\nبعد، موسی رو به سامری کرد: «منظورت چه بود از این کار ابلهانه؟!»\nگفت: «من مجسمه‌سازی بلدم و مردم بلد نیستند. نصفه‌نیمه به حرف‌هایت ایمان آوردم؛ ولی همان را هم بی‌خیال شدم. مجسمه‌ای ساختم و گوساله‌پرستی کردم. این‌طوری هوا‌وهوسم این کار زشت را در نظرم رنگ‌ولعاب داد.»\nموسی گفت: «به‌خاطر این کار زشتت، به چنان وحشت و وسواسی در زندگی دچار شوی که هرکس پیشت بیاید، بگویی: ’دست به من نزن!‘ برو منتظر مرگت باش که ردخور ندارد! حالا نگاه کن به معبودت که یک‌ریز عبادتش می‌کردی. چنان ریزریزش کنیم و تکه‌هایش را در دریا بپراکنیم که نگو و نپرس.\nمردم! بدانید معبود شما فقط خدایی است که معبودی جز او نیست. او همه چیز را می‌داند.»\nای پیامبر، برخی داستان‌های گذشته را این‌طور برایت تعریف می‌کنیم. از طرف خودمان هم به تو قرآن را دادیم.\nآن‌هایی که از دستورهای نجات‌بخشش رو بگردانند، قیامت بار سنگینی به‌دوش می‌کشند\nکه همیشه وبال گردنشان است. بله، بارشان بد باری است روز قیامت!\nآن روز، در شیپور قیامت دمیده می‌شود. گناهکارها را با چشم‌های کوروکبود احضار می‌کنیم.\nآهسته به هم می‌گویند: «برزخ، پیشِ اینجا، ده روز بیشتر نبود!»\nما خوب می‌فهمیم چه می‌گویند، وقتی واقع‌بین‌ترینِ آن‌ها می‌گوید: «ده روز؟! فوقش یک روز آنجا ماندیم!»\nاز تو دربارۀ وضع کوه‌ها در قیامت می‌پرسند. بگو: «خدا متلاشی و پخش‌وپلایشان می‌کند\nو زمین را به‌صورت دشتی صاف درمی‌آورد؛\nطوری‌که اصلاً پستی و بلندی در آن نمی‌بینی.»\nآن ‌روز، همه برای حضور در صحنۀ قیامت، بی‌چون‌وچرا دنبال فریاد اسرافیل راه می‌افتند. در برابر خدای رحمان، نفَس‌ها در سینه حبس شده است و جز صدای قدم‌ها، هیچ نمی‌شنوی.\nآن ‌روز، شفاعتِ کسی سودی ندارد، مگر آن‌که خدای رحمان به او اجازه بدهد و حرفش را تأیید کند.\nخدا سرنوشت مجرمان در قیامت و سرگذشت آن‌ها در دنیا را می‌داند؛ ولی آن‌ها به‌چیزی از علمش دسترسی ندارند.\nدر برابر خدای زنده و پاینده، بیچارگی از چهره‌ها می‌بارد. هر بی‌دینی که بارِ ستمی به‌دوش دارد، ناامید است و دست‌خالی\nو هرکه در کار خوب دستی داشته باشد، به‌شرط باایمان‌بودن، نه از بی‌عدالتی می‌ترسد و نه از حق‌کُشی.\nقرآن را این‌چنین به زبان رسای عربی فرستادیم و در آن هشدارهای گوناگون گنجاندیم؛ شاید مردم دست از لج‌بازی بردارند یا اینکه مایۀ یادآوری‌شان شود.\nبلندمرتبه است خدایی که فرمانروای راستین جهان هستی است. ای پیامبر، قبل از دستور جبرئیل، در خواندن آیه‌هایی که شبِ قدر فرستادیم، عجله نکن و بگو: «خدایا، علمم را بیشتر کن.»\nبه آدم سفارش کردیم نزدیک آن درخت نشود؛ ولی فراموش کرد. در کل، برای عمل به آن سفارش، در او عزم جدّی ندیدیم.\nوقتی به فرشتگان دستور دادیم «در برابر آدم سجده کنید»، همه سجده کردند، جز ابلیس که خودداری کرد.\nبه آدم هشدار دادیم: «این ابلیس دشمن تو و همسر توست. نکند گولتان بزند و از این باغ بیرونتان کند که برای گذران زندگی به دردسر می‌افتی!\nاینجا که باشی، نه گرسنه می‌شوی، نه برهنه\nو نه تشنه می‌شوی، نه آفتاب‌زده.»\nولی شیطان زیر پایش نشست و درِ گوشش خواند: «آیا درختی نشانت بدهم که با خوردن میوه‌اش به زندگی جاودان و ریاست بی‌پایان برسی؟»\nسرانجام، آدم و همسرش از آن خوردند و اندام جنسی‌شان آشکار شد! شروع کردند به ‌چسباندن برگ درخت‌های باغ به خودشان! این‌طور شد که آدم، هم به سفارش خدا گوش نکرد، هم به آن سراب نرسید.\nبعد، خدا او را برگزید: به او لطف کرد و دستش را گرفت.\nسپس به آدم و شیطان دستور داد: «همگی‌تان از این مرتبه پایین بروید. روی زمین هم، دشمنِ هم خواهید بود. اگر راه نجاتی جلوی پایتان گذاشتم که می‌گذارم، هرکه قدم در آن راه بگذارد، گمراه و بدبخت نمی‌شود\nو هرکه از یاد و نام من روگردان شود، در سختی و فشار زندگی می‌کند. روز قیامت هم، چشمش را بر صحنه‌های خوشایند می‌بندیم.»\nاعتراض می‌کند: «خدایا، من که در دنیا چشم‌هایم می‌دید. پس چرا کور محشورم کردی؟!»\nخدا می‌فرماید: «آن موقع، آیه‌هایمان را نشانت دادیم و تو فراموششان کردی. حالا امروز خودت فراموش می‌شوی!»\nکسی را که از راه‌ورسم بندگی خارج شود و به آیه‌های خدا ایمان نیاورد، این‌طور مجازات می‌کنیم. البته که عذاب آخرت زجرآور‌تر است و طولانی‌تر!\nمگر همین برای بیداری مردم کافی نیست که نسل‌های فراوانی را قبل از آن‌ها نابود کردیم و حالا این‌ها در خانه‌هایشان رفت‌وآمد می‌کنند؟! این‌ها برای خردمندان مایۀ عبرت است.\nاگر خدا مقدّر نکرده بود که مردم مدت معیّنی در زمین زندگی کنند، عذاب در حقّشان حتمی می‌شد!\nبا توجه به همۀ آنچه در این سوره گفتیم، در برابر حرف‌های بی‌ربط و نیش‌دارِ بت‌پرست‌ها صبوری کن. قبل از طلوع و غروب آفتاب، خدا را از سرِ سپاس، به پاکی یاد کن و در ساعاتی از شبانه‌‌روز هم تسبیحش را بگو؛ به این امید که به قضا و قدرِ الهی راضی شوی.\nهمچنین، به امکانات مادی و زودگذری چشم ندوز که برای آزمایشِ گروه‌هایی از جماعتِ بی‌دین، به آن‌ها داده‌ایم. رزق‌وروزی خدا در آخرت، بهتر است و ماندگارتر.\nبه خانواده‌ات سفارش کن نماز بخوانند. خودت هم به آن مداومت کن. البته به نمازِ تو نیاز نداریم: ماییم که نیاز تو را برطرف می‌کنیم. عاقبت‌به‌خیری هم در مراقبتِ از رفتار است.\nبت‌پرست‌های مکه پرسیدند: «چرا محمد از طرف خدا برایمان معجزه‌ای نمی‌آورَد؟!» مگر همین قرآن را برایشان نفرستادیم که شامل حقایق کتاب‌های آسمانی گذشته است؟!\nاگر هنوز قرآن‌نیامده، با عذابی نابودشان مى‌کردیم، حتماً اعتراض مى‌کردند: «خدایا، چرا پیامبرى برایمان نفرستادى تا قبل از آنکه خواروزار شویم، از آیه‌های تو پیروى کنیم؟!»\nهشدارشان بده: «ما و شما همه چشم‌به‌راهیم. پس چشم‌به‌راه بمانید! به‌همین ‌زودی‌ها می‌فهمید که رهروانِ راهِ درست و راه‌یافتگان، کیان‌اند؟!»\nحساب‌وکتاب مردم خیلی نزدیک است؛ درحالی‌که آن‌ها با غفلتِ تمام، به آن بی‌اعتنایند!\nهر حرف تازه‌ای از طرف خدا برایشان می‌آید، ظاهراً خوب گوش می‌دهند؛ اما آن را به شوخی می‌گیرند\nو دلشان متوجه دنیاست!سران بدکارشان آهسته بیخ گوشِ هم گفتند: «مگر نه اینکه این هم بشری مثل شماست؟! با اینکه چشم دارید و می‌بینید، به‌طرفِ حرف‌های سحرآمیزش می‌روید؟!»\nپیامبر گفت: «هر حرفی در آسمان یا زمین زده شود، ازجمله همین سخن‌های درِگوشی‌تان را خدا می‌داند؛ زیرا او شنوای داناست.»\nبدتر از آن، ادعا کردند: «قرآن خواب‌های آشفته است. بلکه پیامبر، خودش آن را ساخته! نه، اصلاً او خیال‌باف است؛ وگرنه باید برایمان معجزه‌ای می‌آورد؛ همان‌طورکه پیامبران قبلی هم با معجزه فرستاده شدند.»\nقبل از آن‌ها هر شهری را که نابود کردیم، با آمدن معجزۀ درخواستی‌شان ایمان نیاورده بودند. حالا این‌ها با چنین معجزه‌ای ایمان‌بیار هستند؟!\nقبل از تو هم، تمام فرستاده‌های ما برای پیامبری، انسان‌هایی بودند از جنس مردم؛ با این فرق که به آن‌ها وحی می‌کردیم. اگر از این بی‌خبرید، خب، از عالمان یهود بپرسید\nپیامبران را با بدنی نیافریدیم که به غذا احتیاج نداشته باشد. عمر جاویدان هم نداشتند.\nبه وعده‌ای که به آن‌ها داده بودیم، وفا کردیم و آن‌ها و هرکس را که شایستۀ نجات‌یافتن می‌دانستیم، نجات دادیم و جنایتکارها را نابود کردیم\nبرایتان کتابی فرستاده‌ایم که بهترین برنامۀ زندگی‌تان در آن است. پس چرا عقلتان را به‌کار نمی‌اندازید؟!\nچه شهرهای زیادی را که در نتیجۀ ظلم‌کردنِ مردمش در هم کوبیدیم و نسل‌های تازه‌ای به‌جایشان روی کار آوردیم!\nآن قبلی‌ها، به‌محض اینکه شستِشان خبردار می‌شد که عذابمان در راه است، از شهرشان پا به فرار می‌گذاشتند!\nدرونشان غوغا بود: «فرار نکنید! برگردید به همان زندگی‌های مرفّه و خانه‌های مجلّلتان؛ شاید فقرا دوباره از شما کمک بخواهند!»\nاینجاست که اعتراف می‌کردند: «ای وایِ ما! واقعاً که بد کردیم!»\nیکسره همین را تکرار می‌کردند تا اینکه آن‌ها را، مثل علف‌های هرز، درو کردیم و صدایشان را برای همیشه خفه کردیم!\nآسمان و زمین را و آنچه میان آن‌هاست، برای سرگرمی نیافریده‌ایم که بخواهد بی‌حساب‌وکتاب باشد.\nبه‌فرض محال هم می‌خواستیم تفریحی بکنیم، چیزی متناسب با خودمان انتخاب می‌کردیم!\nبله، اهل بازی و سرگمی نیستیم؛ بلکه حقیقت را بر فرق توهّم می‌کوبیم تا آن را در هم بشکند و توهّم درجا محو شود. وای بر شما از توصیفی که دربارۀ هدف آفرینش می‌کنید!\nاختیار اهل آسمان‌ها و زمین دست اوست و فرشتگان و بندگان خاص خدا هیچ وقت خود را بالاتر از این نمی‌بینند که او را بپرستند. خسته هم نمی‌شوند.\nشبانه‌روز، به پاکی یادش می‌کنند. کِسل هم نمی‌شوند.\nآن موجودات زمینی که بت‌پرست‌ها معبود خود می‌دانند، آیا می‌توانند مرده‌ها را زنده کنند؟!\nبه‌فرض محال، در زمین و آسمان معبودهایی جز خدا وجود داشت، همه‌جا به‌هم می‌ریخت. خدا که ادارۀ جهان به دست اوست، به‌دور است از توصیف‌هایی که می‌کنند.\nاو برای کارهایش بازخواست نمی‌شود؛ ولی معبودهای بت‌پرست‌ها بازخواست می‌شوند.\nآیا بت‌پرست‌ها به‌جای او، معبودهایی انتخاب کرده‌اند؟! بگو: «دلیلتان را بگویید. پیام مشترک قرآن و کتاب‌های آسمانیِ قبلی یکتاییِ خداست.» ولی بیشترشان این حقیقت را نمی‌فهمند و برای همین به آن بی‌اعتنایند.\nقبل از تو هر پیامبرى فرستادیم، بدون استثنا به او وحى کردیم که: «معبودى جز من نیست. پس مرا بپرستید.»\nبت‌پرست‌ها ادعا می‌کردند: «خدا برای خودش فرزندی گرفته است.» او به‌دور از این حرف‌هاست؛ بلکه فرشتگان بندگانِ خوب خدایند\nکه در سخن‌گفتن، بر خدا پیش‌دستی نمی‌کنند و طبق دستور او عمل می‌کنند.\nخدا از کارهایشان و منشأ پیدایش آنان باخبر است. فرشتگان فقط کسی را شفاعت می‌کنند که خدا دینش را پسندیده باشد. تازه، خودشان هم از ترس هیبت الهی هراسان‌اند.\nهر کدامشان بگوید: «من معبودی به‌جاى خدا هستم و شایستۀ پرستش»، با عذاب جهنم مجازاتش مى‌کنیم. بله، بدکارها را این‌طور مجازات می‌کنیم.\nبت‌پرست‌ها آیا نمی‌دانند که در آغاز آفرینش، آسمان‌ها و زمین به‌هم چسبیده بودند و ما از هم جدایشان کردیم؟! هر موجود زنده‌ای را هم به آب وابسته کردیم؟! پس چرا باور نمی‌کنند ادارۀ جهان به دست ماست؟!\nدر زمین کوه‌هایی ریشه‌دار گذاشتیم تا زمین با لرزه‌های دائمش زندگی مردم را به‌هم نریزد و در آن، راه‌هایی پهناور گذاشتیم تا مردم راحت به مقصدهایشان برسند.\nآسمان را هم مثل سقفی قرار دادیم و از دسترس شیاطین حفظش کردیم. بت‌پرست‌ها به نشانه‌های ما در آسمان بی‌اعتنایند.\nاوست کسی که شب و روز و خورشید و ماه را آفریده است که هریکشان در مداری حرکت می‌کند.\nتابه‌حال، به هیچ بشری عمر جاودان ندادیم. اگر از دنیا بروی، آیا بت‌پرست‌هایی که در آرزوی مرگت نشسته‌اند، جاودان می‌مانند؟!\nهرکسی طعم مرگ را می‌چشد. با اتفاق‌های بد و خوب امتحانتان می‌کنیم و آخرکار هم، فقط به‌سوی ما برتان می‌گردانند.\nوقتی بت‌پرست‌ها تو را می‌بینند، غیر از اینکه به‌مسخره‌ات می‌گیرند، انگار کاری ندارند: «آیا این همان است که از بت‌هایتان بد می‌گوید؟» خب، طبیعی است: به خدای رحمان که ایمان و اعتقادی ندارند!\nانگار ناف انسان را با عجله‌کردن بریده‌اند! عذاب‌هایم را به شما بت‌پرست‌ها به‌همین زودی‌ها نشان می‌دهم؛ پس عذاب فوری از من نخواهید!\nبه‌مسخره می‌پرسند: «اگر راست می‌گویید، این وعدۀ عذاب کی می‌رسد پس؟!»\nکاش این بی‌دین‌ها می‌دانستند چه حالی دارند آن‌وقتی‌که نتوانند آتش را از پیشِ رو و پشت سرشان دور کنند و کسی هم به آن‌ها کمکی نکند!\nتازه، عذاب یک‌دفعه سراغشان می‌آید و مات‌ومبهوتشان می‌کند؛ به‌طوری‌که نه می‌توانند از خودشان دورش کنند و نه مهلت دوباره داده می‌شوند!\nالبته پیامبرانِ قبل از تو را هم دست می‌انداختند؛ پس همان عذاب‌هایی به جانشان افتاد که مسخره‌اش می‌کردند.\nبگو: «اگر قرار باشد عذاب بیاید، چه کسی شما را در شب و روز از عذاب خدای رحمان محافظت می‌کند؟!» بااین‌همه، آن‌ها به آیه‌های الهام‌بخش قرآن بی‌اعتنایند.\nیا مگر معبودهایی دارند که در برابر ما از آن‌ها دفاع کنند؟! آن معبودها نه می‌توانند به داد خودشان برسند و نه از طرف ما حمایت می‌شوند.\nبت‌پرست‌های مکه و اجدادشان را از امکانات مادی بهره‌مند کردیم؛ طوری‌که خیال می‌کردند حالاحالاها زنده‌اند. چرا نمی‌بینند که ما سراغ مردمِ کرۀ زمین می‌آییم و نسل‌ها را یکی پس از دیگری منقرض می‌کنیم؟! خب، این‌ها می‌توانند جلوی انقراض خود را بگیرند؟!\nبگو: «من فقط بر اساس‏ وحی، شما را از عاقبت کارتان می‌ترسانم»؛ ولی به آن‌هایی که گوش شنوا ندارند، وقتی هشدار داده می‌شود، دعوت الهی را نشنیده می‌گیرند!\nالبته اگر گوشه‌ای از عذاب خدا پَرِ قبایشان را بگیرد، فریاد می‌زنند: «ای وایِ ما! واقعاً که بد کردیم!»\nروز قیامت، ملاک‌های داوری عادلانه را به صحنه می‌آوریم. به کسی هم ذره‌ای ستم نخواهد شد. اگر به‌اندازۀ ارزنی خوب و بد در کار باشد، از قلم نمی‌اندازیم و همین بس که حسابگر ماییم.\nبه موسی و هارون تورات را دادیم که جداکنندۀ حق از باطل بود و روشنگری‌های ارزشمند و یادآوری‌های مفید برای خودمراقبان در آن بود؛\nهمان‌‌هایی که از ترس عذابِ نادیده، از خدا حساب می‌برند و از تصور آمدنِ قیامت در بیم و امیدند.\nاین قرآنی که فرستاده‌ایم، خجسته‌کتابی است، پر از یادآوری‌های سودمند. آن‌وقت، شما انکارش می‌کنید؟!\nقبل از موسی و هارون هم، ابراهیم را به رشدِ معرفتی رساندیم؛ چون ما از شایستگی‌هایش باخبر بودیم.\nوقتی ابراهیم از عمو و قومش پرسید: «این مجسمه‌های بی‌جان چیست که خودتان را وقف پرستش آن‌ها کرده‌اید؟!»\nجواب ‌دادند: «خب، ما دیدیم پدرانمان هم همین‌ها را می‌پرستند.»\nابراهیم ‌گفت: «جدّاً که شما و پدرانتان غرق گمراهی هستید.»\nگفتند: «این‌حرف‌ها را جدّی می‌زنی یا داری سربه‌سرمان می‌گذاری؟!»\nگفت: «شوخی کدام است؟! خدا صاحب آسمان‌ها و زمینی است که خودش به‌وجودشان آورده. من این حقیقت را با همۀ وجودم لمس می‌کنم.»\nبعد، با خودش گفت: «به‌خدا قسم، در غیاب و غفلت شما نقشه‌ای برای بت‌هایتان اجرا خواهم کرد!»\nپس در فرصتی مناسب، همۀ بت‌ها را شکست و تکه‌تکه کرد، جز بت بزرگ را، تا بلکه بت‌پرست‌ها ‌سراغ آن بروند.\nبا دیدن آن صحنه، عده‌ای گفتند: «چه کسی این بلا را سرِ بت‌هایمان آورده؟! واقعاً آدمِ خبیثی بوده.»\nعده‌ای هم گفتند: «شنیده‌ایم جوانکی که به او ابراهیم می‌گویند، پشت سرِ بت‌هایمان بد می‌گفت!»\nسران بت‌پرست دستور دادند: «بیاوریدش جلوی چشم همه؛ شاید آن‌هایی که بدگویی‌هایش را شنیده‌اند، علیه او شهادت دهند!»\nوقتی آوردندش، پرسیدند: «ابراهیم، تو این بلا را سرِ بت‌هایمان آورده‌ای؟!»\nگفت: «معلوم است که بت بزرگ این بلا را سرشان آورده! از همین بت‌ها بپرسید، البته اگر بتوانند حرف بزنند!»\nپس لحظه‌ای به‌خود آمدند و در دل با خود گفتند: «این شمایید که خطاکارید، نه ابراهیم.»\nآن‌وقت، با سرافکندگی جواب دادند: «تو خودت خوب می‌دانی که این بت‌ها حرف نمی‌زنند!»\nابراهیم فرصت را غنیمت دانست و گفت: «یعنی به‌جای خدا، چیزهایی را می‌پرستید که ذره‌ای به شما نه سود می‌رسانند‌و‌نه ضرر می‌زنند؟!\nتُف بر شما و چیزهایی که به‌جای خدا می‌پرستید! پس چرا عقلتان را به‌کار نمی‌اندازید؟!»\nسران بت‌پرست پیشنهاد دادند: «اگر مرد عملید، ابراهیم را بسوزانید و به داد بت‌هایتان برسید!»\nعاقبت، او را در آتش انداختند! ما هم فرمان دادیم: «آتش! برای ابراهیم سرد باش و بی‌خطر!»\nآن‌ها نقشۀ نابودی ابراهیم را کشیده بودند؛ ولی ما آن‌ها را به شکست مفتضحانه کشاندیم.\nاو و لوط را با مهاجرت به سرزمین حاصلخیز شامات، از دست بت‌پرست‌ها نجات دادیم.\nپسری هم به‌نام اسحاق به ابراهیم بخشیدیم و علاوه‌برآن، نوه‌ای به‌نام یعقوب. همگی‌شان را افرادی شایسته کردیم.\nآنان را راهبرانی کردیم که به‌فرمان ما، مردم را به خوشبختی می‌رساندند. همچنین، به آنان توفیق دادیم برای انجام‌دادن کارهای خوب و خواندن نماز با آدابش و دادن صدقه؛ زیرا تنها ما را عبادت می‌کردند.\nاما لوط: به او هم حکمت و دانش عطا کردیم و از دست مردم شهری نجاتش دادیم که به کارهای زشت و کثیف مشغول بودند. واقعاً که آن‌ها مردم بد و منحرفی بودند.\nاو را زیر چتر رحمت ویژۀ خود آوردیم؛ زیرا او هم جزو شایستگان بود\nاما نوح که قبل از این پیامبران زندگی می‌کرد: وقتی صدایمان زد، به او جواب مثبت دادیم و او و خانواده و پیروانش را از فشارهای طاقت‌فرسای بی‌دینیِ مردم نجات دادیم\nو او را در برابر مردمی یاری کردیم که آیه‌های ما را دروغ می‌دانستند. آن‌ها مردم بدی بودند و به‌همین ‌دلیل، همگی‌شان را غرق کردیم.\nحالا بشنو از داوود و سلیمان: روزی دربارۀ چگونگیِ جبران خسارت مزرعه‌ای مشورت می‌کردند که شب‌هنگام، گوسفندانِ عده‌ای در آن چریده و پایمالش کرده بودند. ما موقع قضاوت پیامبران هم، حاضر و ناظر بوده‌ایم.\nآن‌وقت، روش بهترِ اجرای حکم را به سلیمان فهماندیم. البته به هر دویشان حکمت و دانش عطا کرده بودیم. کوه‌ها و پرنده‌ها را هم رام کردیم تا در رکاب داوود، تسبیح خدا بگویند. ما از این ‌کارها زیاد کرده‌ایم.\nبه‌خاطر شما، فوت‌وفن زره‌سازی را به داوود یاد دادیم تا آن زره‌ها، از ضربه‌های سفت‌وسخت حفظتان کند.‌اصلاً شکرگزار این‌‌همه نعمت‌های خدا هستید؟!\nتندبادها را در اختیار سلیمان قرار دادیم تا به‌سوی سرزمین حاصلخیز شامات بوزند و گوش‌به‌فرمان او باشند. ما از همه چیز باخبریم.\nبرخى جنّیانِ زِبروزرنگ برای سلیمان غواصى می‌کردند و مروارید می‌آوردند. البته کارهای دیگری هم می‌کردند. ما آن‌ها را تحت فرمان نگه داشته بودیم.\nکمی هم دربارۀ ایوب: وقتی خدا را این‌طور صدا زد: «خدایا، مشکلات طاقت‌فرسا به من رو آورده است. تو هم که از همۀ مهربان‌ها مهربان‌تری.»\nدعایش را مستجاب کردیم و تمام مشکلاتش را برطرف ساختیم. از سرِ لطفمان، بچه‌های مرده‌اش را زنده کردیم و تازه به‌همان تعداد هم به او بچه دادیم تا عبادت‌کنندگان ارزش صبر و دعا را بفهمند.\nدر ضمن،‌اسماعیل و ادریس و ذوالکِفل هم همگی جزو بندگان صبور بودند.\nآنان را مشمول لطف خودمان کردیم؛ زیرا آنان در ردیف بندگانِ شایسته بودند\nحال، قصۀ یونس: در نتیجۀ ایمان‌نیاوردن مردم، با ناراحتیِ زودتر از انتظار از شهر خارج شد. خیال می‌کرد که بر او سخت نمی‌گیریم؛ اما نهنگی در دریا بلعیدش! در تاریکی شب، در آن فضای تنگ صدا زد: «معبودی جز تو نیست. کاردرست تویی. در واقع، من بودم که به خودم بد کردم.»\nآن‌وقت، دعایش را مستجاب کردیم و از آن مخمصه نجاتش دادیم. بله، مؤمنان را این‌طور از گرفتاری‌ها نجات می‌دهیم.\nپیامبرِ دیگرمان زکریا هم خدا را صدا زد: «خدایا نگذار تنها باشم و نسلم قطع شود؛ هرچند که هرچه همه دارند، آخر به تو می‌رسد.»\nدعای او را هم مستجاب کردیم و به او بچه‌ای بخشیدیم به‌نام یحیی و همسر نازایش را برای دریافت این بخشش، آمادۀ بارداری کردیم. آنان برای کارهای خوب سر از پا نمی‌شناختند و ما را با امید به بخشش ما و ترس از رنجش ما صدا می‌زدند و در برابر ما کاملاً متواضع بودند.\nو در پایان، مریم: او در زندگی، پاک‌دامن بود. ما هم با ارادۀ الهی‌مان باردارش کردیم و او و بچه‌اش را به‌عنوان معجزه‌ای بزرگ به جهانیان شناساندیم.\nدر حقیقت، همه از یک نوعید و باید یک ‌هدف را دنبال کنید: تنها من صاحب‌اختیار شمایم؛ پس مرا عبادت کنید\nحال آنکه مردم در کار دینشان دچار تفرقه شدند. به‌هرحال، همگی برای رسیدگی به اختلافاتشان، به‌سوی ما برمی‌گردند.\nبنابراین هرکه از روی ایمان و اعتقاد، کارهای خوب کند، کار و کوشش او نادیده گرفته نمی‌شود و ما همه را برایش ثبت‌وضبط می‌کنیم.\nبرای مردمِ شهرهایی که به‌خاطر ارتکاب کارهای زشت نابودشان کرده‌ایم، برگشتن به دنیا ناممکن است\nوقتی راه سیطرۀ یأجوج و مأجوج بر همۀ عالم باز شود و آن‌ها از هر مکان بلندی بتازند و دنیا را به تسخیر خود دربیاورند\nو وعدۀ تخلف‌ناپذیر قیامت نزدیک شود، ناگهان چشمان جماعتِ بی‌دین خیره می‌شود؛ درحالی‌که می‌گویند: «ای وایِ ما که از چنین روزی حسابی غافل بودیم! نه، از آن بدتر: با سرگرم‌شدن به ‌دنیا خودمان را به نفهمی زده بودیم.»\nهمین شما و همان بت‌هایی که به‌جای خدا می‌پرستیدید، هیزمِ جهنمی هستید که واردِ آن خواهید شد.\nاگر این بت‌ها معبودهای واقعی بودند، پایشان به جهنم باز نمی‌شد! درحالی‌که همگی در جهنم ماندنی‌اند.\nبت‌پرست‌‌ها چنان عربده می‌کِشند که به‌جز صدای خودشان هیچ صدای دیگری نمی‌شنوند!\nالبته کسانی که قبلاً از جانب ما وعدۀ امنیت‌خاطر گرفته‌اند، از جهنم دورند؛\nبه‌طوری‌که حتی صدایش را هم نمی‌شنوند. آنان، برای همیشه، غرقِ همان خوشی‌هایی خواهند بود که دلشان می‌خواهد.\nصدای به‌شدت وحشت‌انگیزِ شیپور قیامت حتی غصه‌دارشان نمی‌کند. فرشتگان الهی با این بشارت به استقبالشان می‌آیند: «این همان روزی است که به شما وعده داده می‌شد.»\nهمان روزی که طومار آسمان را مثل کاغذ‌نوشته‌ای‌که لوله شود، لوله می‌کنیم و همان‌طورکه برای بار اول، موجودات را آفریدیم، دوباره زنده‌شان می‌کنیم. این وعده‌ای است بر عهدۀ ما که حتماً انجامش می‌دهیم.\nبعد از توراتِ موسی، در زبورِ داوود نوشتیم که: «حکومت بر زمین به بندگان شایسته‌ام می‌رسد!»\nحقایقی که در این سوره بیان شد، وسیلۀ خوبی برای رسیدن مردمِ اهل عبادت به خوشبختی است.\nتو را هم برای این به پیامبری فرستادیم که با این حقایق، برای جهانیان مایۀ رحمت باشی.\nپیامبر، بگو: «اصلی‌ترین حقیقتی که به من وحى مى‌شود این است: معبودتان فقط خدای یکتاست. آیا شما تسلیمِ این حقیقت می‌شوید؟!»\nاگر سرپیچی کردند، بگو: «برای همۀ شما، به‌طور مساوی، زنگ خطر را به‌صدا درآوردم و راستش، نمی‌دانم عذابی‌که به شما وعده داده شده، نزدیک است یا دور.\nالبته خدا از حرف‌های آشکار و نقشه‌های پنهانتان باخبر است.\nنمی‌دانم! شاید تأخیر عذاب برای امتحان شماست و برای غرق‌شدنتان در خوش‌گذرانی، تا یک‌دفعه عذاب غافلگیرتان کند!»\nپیامبر ادامه داد: «خدایا، بین من و این‌ها عادلانه داوری کن. شما هم بدانید، آی‌بت‌پرست‌ها، صاحب ما خدای رحمان است که برای زخم‌زبان‌هایتان باید از او کمک گرفت.»\nمردم! در حضور خدا مراقب رفتارتان باشید که زلزلۀ پایان دنیا و شروع قیامت، حادثه‌ای هولناک است؛\nروزی که با آن زلزله مواجه می‌شوید، حتی هر مادری در حال شیردادن هم، بچۀ شیرخوارش را رها می‌کند و هر حامله‌ای جنینش را می‌اندازد! اصلاً خیال می‌‌کنی که عقل از سرِ مردم پریده؛ اما عقل از سرشان نپریده است: عذاب خدا وحشتناک است.\nحجهمیشه عده‌ای عوام هستند که دربارۀ قدرت خدا در زنده‌کردن مرده‌ها چون‌وچرا مى‌‌کنند، آن‌هم کورکورانه، و دربست دنبال هر شیطان سرکشى راه می‌افتند.\nبناست که هرکس زیر عَلم شیطان برود، او از راه به‌درش کند و به‌طرف آتش سوزان ببرد!\nمردم! اگر دربارۀ زنده‌شدنِ بعد از مرگ شک دارید، ببینید که ما جدّتان آدم را از خاک آفریدیم. شما را هم در چند مرحله می‌آفرینیم: از ذره‌ای ناچیز، بعدش از لخته‌ای خون، آن‌وقت از تکه‌گوشتی کامل یا ناقص. با این سیر تکاملی به شما ثابت می‌کنیم که زنده‌شدن مرده‌ها ممکن است. جنین‌هایی را که صلاح بدانیم، حدود نه ‌ماه در شکم مادران نگه می‌داریم. بعد، شما را به‌صورت نوزاد به دنیا می‌آوریم. کم‌کم بزرگتان می‌کنیم تا به جوانی برسید. بعضی‌هایتان در میان‌سالی از دنیا می‌روید و بعضی‌هایتان به‌سخت‌ترین دورۀ زندگی، یعنی پیری، می‌رسید تا بعد از عمری کسب معلومات، دچار حواس‌پرتی شوید! زمین را در زمستان، خشک ‌و بی‌روح می‌بینی؛ ولی وقتی از برف ‌و باران سیرابش می‌کنیم، به جنب‌وجوش می‌افتد و انواع گیاهان باطراوت را می‌رویاند.\nاین قدرت‌نمایی‌ها از سرِ آن است که خدا حقیقتی آشکار است و دائم بی‌جان‌ها را جان می‌دهد و از عهدۀ هر کاری برمی‌آید.\nقیامت آمدنی است و جای هیچ شک‌وشبهه‌ای در آن نیست و خدا تک‌تک آن‌هایی را که در قبرهایند، دوباره زنده می‌کند.\nعده‌ای هم هستند که دربارۀ این قدرت خدا چون‌وچرا مى‌‌کنند، آن‌هم بدون دلیل عقلی یا الهام درونی یا استناد به کتاب روشنگر آسمانی.\nتازه، قیافۀ روشنفکری هم می‌گیرند تا مردم را از راه خدا به‌در کنند. این جماعت در همین دنیا رسوا می‌شوند. در آخرت هم، مزۀ عذاب سوزان جهنم را به آن‌ها می‌چشانیم.\nاین ‌عذاب، تقاصِ همان کارهایی است که قبلاً کرده‌اید؛ وگرنه خدا به بندگانش کمترین ظلمی نمی‌کند\nبعضی‌ها هم هستند که خدا را با منفعت‌طلبی می‌پرستند: اگر خیری به آن‌ها برسد، دلگرم به آن‌اند و اگر به شرّی دچار شوند، به‌هم می‌ریزند! این‌ها نه دنیا دارند و نه آخرت. این است همان ورشکستگیِ جبران‌ناپذیر!\nبه‌جای خدا، چیزهایی را صدا می‌زنند که نه ضرری به‌حالشان دارد و نه سودی. این است همان گمراهیِ پایان‌ناپذیر!\nدر ضمن، جلوی کسانی خم‌وراست می‌شوند که ضررشان بیشتر از نفعشان است. واقعاً که بد تکیه‌گاهی‌اند و بد همدمی!\nخدا کسانی را که ایمان آورده و کارهای خوب کرده‌اند، واردِ باغ‌های پردرختی می‌کند که در آن‌ها، جوی‌ها روان است؛ زیرا خدا هر کاری بخواهد، می‌کند.\nهرکه خیال می‌کند خدا پیامبرش را در دنیا و آخرت یاری نمی‌کند و حالا از دیدن خلاف آن دارد حسابی می‌سوزد، طنابی به سقف ببندد و خودش را حلق‌آویز کند! بعد ببیند این ترفند عصبانیتش را می‌خواباند یا نه!\nقرآن را این‌طور با آیه‌هایی روشنگر فرستادیم. علاوه بر این، خدا هرکه را لایق بداند، دستش را می‌گیرد.\nآنان که اسلام آورده‌اند و آن‌ها که یهودی و صابئی و مسیحی و زرتشتی‌اند و آن‌ها که بت می‌پرستند، بر سرِ باورهایشان اختلاف دارند. خدا در قیامت بینشان داوری می‌کند؛ چون خدا شاهد همه چیز است.\nمگر این حقیقت را نمی‌بینی: هرکه در آسمان‌ها و زمین است و همچنین، خورشید و ماه و ستاره‌ها و کوه‌ها و درخت‌ها و جنبنده‌ها، طبق خلقتشان و هریک به‌روش خودش، در برابر خدا سجده می‌کند. خیلی از مردم هم سر به سجده می‌گذارند. ولی خیلی‌ها هم، با خودداری از آن، حقّشان همین است که عذاب شوند! هرکه را خدا این‌‌طور خوار کند، کسی نمی‌تواند باعزتش کند. خدا هرچه بخواهد، می‌کند.\nاین‌ها، یعنی حق‌باوران و باطل‌گراها، مقابلِ هم‌اند که بر سر خداییِ خدا اختلاف می‌کنند. پس برای بی‌دین‌های باطل‌گرا لباس‌هایی آتشین بریده و دوخته‌‌اند و از بالای سرشان، گدازه‌های سوزان رویشان می‌ریزند\nکه پوست و گوشتشان را ذوب می‌کند!\nگرزهای آهنین نصیبشان می‌شود!\nهر بار که از شدت غم‌وغصه بخواهند از آنجا فرار کنند، برِشان می‌گردانند و به آن‌ها می‌گویند: «بچشید عذاب سوزان جهنم را!»\nدر طرف مقابل، خدا مؤمنان حق‌باور را که کارهای خوب کرده‌اند، واردِ باغ‌های پردرخت می‌کند که در آن‌ها جوی‌ها روان است. به دستبندهایی از طلا و مروارید آراسته می‌شوند و در آنجا جنس لباس‌هایشان حریرِ نرم و نازک است.\nهمچنین، طوری زمینه‌چینی می‌شود که حرف پاکیزه بزنند و رفتار پسندیده کنند.\nبه بی‌دین‌هایی که مانع بندگی خدا و ورود مسلمانان به مسجدالحرام می‌شوند، عذابی زجرآور می‌چشانیم. آنجا را برای همۀ مسلمانان، چه مقیم و چه مسافر، یکسان قرار داده‌ایم. کلاً آن عذاب سزای آن‌هایی است که با انحراف از حقیقت می‌خواهند در این سرزمین، ظالمانه دست به چنین کارهایی بزنند.\nمکان کعبه را برای تجدیدبنا به ابراهیم نشان دادیم و به او سفارش کردیم که در مراسم حج، چیزی را به‌جای من نپرست و خانه‌ام را برای طواف‌کنندگان، نمازگزاران، رکوع‌کنندگان و سجده‌گزاران از هرچه رنگ‌وبوی بت‌پرستی دارد، پاک کن.\nبعد، مردم را برای مراسم حج دعوت کن که پیاده یا سوار بر هر مَرکب تندرویی، از راه‌های دور راه می‌افتند و به‌سوی تو می‌آیند\nتا خودشان ببینند که حج چه فایده‌های سرشاری برایشان دارد و در روزهای مشخص‌شده برای قربانی، وقت قربانی‌کردنِ دام‌های زبان‌بسته‌ای که خدا روزی‌شان کرده است، نام خدا را ببرند. آن‌وقت، اعلام کن: «از گوشت‌های قربانی بخورید و به نیازمندان فقیر هم بدهید.»\nبعد، با تراشیدن سر یا کوتاه‌کردن مو و ناخن، از اِحرام خارج شوند و بقیۀ اعمال حجّشان را به‌جا آورند... تا اینکه دست‌آخر، دور خانۀ تاریخی کعبه طواف کنند.\nاین است آداب حج. آنانی که به قوانین الهی احترام بگذارند، از نظر خدا این کار به‌نفع خودشان است. گوشت دام‌ها برای شما حلال است؛ مگر اینکه برای بت‌ها قربانی شده باشند. بنابراین، با حق‌طلبی و بی‌آنکه به‌جای خدا چیزی را بپرستید، از بت‌های پلید و بردن نامشان موقع بریدن سر چهارپایان دوری بکنید.\nکسی که چیزی به‌جای خدا بپرستد، مثل این است که از اوج آسمان سقوط کند و پرنده‌های شکاری، وسط زمین و هوا، او را طعمۀ خود سازند یا تندبادها به جایی دوردست پرتابش کنند!\nاین است آداب حج. آنان که به نشانه‌های بندگی، به‌ویژه قربانی‌های نشان‌دار، احترام بگذارند، این از تقوای دلشان سرچشمه می‌گیرد.\nاجازه دارید از منافع قربانی‌های نشان‌دار، مثل خوردن شیر و سواری‌گرفتن، تا زمان قربانی‌کردن و تا رسیدن به مکه استفاده کنید.\nبرای هر ملتِ دین‌داری هم، مراسم قربانی گذاشته‌بودیم تا وقت سربریدنِ دام‌های زبان‌بسته‌ای که خدا روزی‌شان کرده، نام خدا را ببرند. معبودتان معبودی یگانه است؛ پس در مراسم حج، در برابرش تسلیم باشید.پیامبر! به حاجیان فروتن مژده بده؛\nهمانانی که وقتی یاد خدا به‌میان بیاید، دل‌هایشان به تب‌وتاب می‌افتد؛ در حوادث ناگواری که برایشان رخ می‌دهد، صبورند؛ نماز را با آدابش می‌خوانند و از آنچه روزی‌شان کرده‌ایم، در راه خدا هزینه می‌کنند.\nقربانی‌کردن شترهای چاق‌وچله را برایتان جزو نشانه‌های بندگی در نظر گرفتیم. قربانی‌کردنشان خیلی خیر برایتان دارد. هنگام نَحرشان و وقتی هنوز ایستاده‌اند، نام خدا را ببرید. وقتی به پهلو افتادند و سرشان را بریدید، هم خودتان از گوشتشان بخورید و هم به فقیران آبرومند و گدایان نیازمند بدهید. حیوانات را این‌طور رامِ شما کردیم تا شکر کنید.\nبا تقدیم گوشت قربانی و مالیدن خون آن به این‌ور و آن‌ور، هرگز به خدا نمی‌رسید! بلکه با نیتِ همراه با عملِ درست به خدا می‌رسید. خدا برایتان این‌طور رامشان کرد تا با قربانی‌کردن به ‌بزرگی یادش کنید؛ چون راه‌ورسم درستِ زندگی را نشانتان داده است. پیامبر، به درستکاران مژده بده\nخدا از مسلمانان در برابر دشمنانشان جانانه دفاع می‌کند؛ زیرا خدا هیچ خائن نمک‌نشناسی را دوست ندارد.\nکسانی که جنگ بر آنان تحمیل می‌شود، اجازۀ جنگ‌و جهاد دارند؛ چون به آنان ظلم و تجاوز شده و خدا حتماً می‌تواند کمکشان کند.\nهمانانی‌که از شهر و دیارشان، به‌ناحق اخراج می‌شوند، تنها به این جرم که می‌گویند: «صاحب‌اختیارمان خداست.» اگر به‌فرض، خدا جلوی زیاده‌خواهی و خرابکاری بعضی مردم را به دست بعضی دیگر نگیرد، صومعه‌های راهبان و کلیساهای مسیحیان و معابد یهودیان و مساجد مسلمانان که در آن‌ها نام خدا را بسیار می‌برند، به‌کلی از بین می‌رود. البته خدا به آنانی که دینش را کمک کنند، کمک می‌کند؛ زیرا خدا قویِ شکست‌ناپذیر است.\nهمان کسانی که اگر به آنان قدرت و امکانات کافی بدهیم، جامعۀ سالم دینی تشکیل می‌دهند و در آن، همگی نماز را با آدابش می‌خوانند و صدقه می‌دهند و امربه‌معروف و نهی‌ازمنکر می‌کنند. بله، آخرعاقبتِ همۀ کارها ‌دست خداست.\nاگر بت‌پرست‌ها تو را دروغگو می‌دانند، اینکه چیز تازه‌ای نیست: قبلاً هم قوم نوح و عاد و ثمود پیامبرانشان را دروغگو دانستند.\nهمین‌طور هم، قوم ابراهیم و قوم لوط\nو مردم شهر مَدیَن، یعنی قوم شُعیب. موسی را هم فرعونیان دروغگو دانستند! به بی‌دین‌ها تا می‌شد مهلت دادم و با تمام‌شدن مهلتشان، گریبانشان را گرفتم! خب، چطور بود عکس‌العمل من؟!\nچه شهرهای زیادی که مردمش بدکار بودند و ما نابودشان کردیم و جز ویرانه‌ای از آن‌ها به‌یادگار نماند! چه چاه‌های پرآبی که متروک شدند و کاخ‌های مستحکمی که بی‌صاحب ماندند!\nمگر به گوشه‌وکنار دنیا سفر نکرده‌اند تا دلی به‌دست بیاورند که با آن خودشان حقایق را بفهمند یا حدّاقل گوشی که با آن از دیگران بشنوند؟! در واقع، چشم سرشان کور نیست! بلکه چشم دلشان که در سینه است، کور است!\nبه‌مسخره، از تو عذاب فوری می‌خواهند! خدا هرگز خلاف وعده‌اش عمل نخواهد کرد؛ ولی عجله‌ای هم در عذاب ندارد؛ چون یک ‌روز، از نظر خدا، مثل هزار سال با حساب شماست!\nچه شهرهای‌زیادی که مردمش بدکار بودند و تا می‌شد، به آن‌ها مهلت می‌دادم. با تمام‌شدن مهلتشان، گرفتار عذابشان می‌کردم. بله، به من ختم می‌شود آخرعاقبتِ همه.\nبگو: «مردم! من برایتان فقط هشداردهنده‌ای باصراحتم.\nپس کسانی که ایمان بیاورند و کارهای خوب بکنند، آمرزش و ‌روزی‌های بهشتی در انتظارشان است.\nکسانی هم که برای نابودی آیه‌ها و نشانه‌های ما تلاش می‌کنند و به‌خیال خودشان می‌خواهند حریف ما شوند، جهنمی‌اند.»\nقبل از تو، هر رسول و پیامبرى فرستادیم، تا که می‌خواست آرزوهایش را برای نجات مردم عملی کند، شیطان با شبهه‌انداختن در دل مردم، در برآورده‌شدن آرزوهایش سنگ‌اندازی می‌کرد! ولى خدا شبهه‌های شیطان را بی‌اثر می‌ساخت و معارف خودش را در دل‌ها جا می‌انداخت؛ زیرا خدا دانای شکست‌ناپذیر است.\nخدا برای این دستِ شیطان را در شبهه‌انداختن باز می‌گذارد که امتحانی باشد، هم برای کسانی که در دل‌هایشان بیماریِ نفاق است و هم برای سنگدل‌ها. چنین بدکارهایی خیلی از واقع دورند!\nبله، خدا شک‌وشبهه‌های شیاطین را بی‌اثر می‌کند تا افراد بامعرفت بدانند که اهداف و آرزوهای پیامبران مطلب حقی از طرف خداست و برای همین، به آن ایمان بیاورند و در برابرش تسلیم شوند؛ زیرا خدا مؤمنان را به راه درستِ زندگی می‌برد.\nولی سران بی‌دین، دائم در حقانیت قرآن در تردیدند؛ تا آنکه در اوج غفلت، لحظۀ قیامت یک‌دفعه سراغشان بیاید یا عذاب روزی بی‌فردا در همین دنیا دامن‌گیرشان شود!\nدر قیامت، معلوم می‌شود که فرمانرواییِ جهانِ هستی مال خدا بوده و هست و هم‌او بین مردم داوری می‌کند؛ پس کسانی که ایمان آورده و کارهای خوب کرده‌اند، در باغ‌های پُرنازونعمت خواهند بود!\nکسانی هم که بی‌دینی کرده و آیه‌های ما را دروغ دانسته‌اند، عذابی خفت‌بار نصیبشان می‌شود!\nخدا به آنانی که در راه خدا مهاجرت کرده‌اند، آن‌وقت شهید شده‌یا به مرگ طبیعی مرده‌اند، رزق‌وروزی چشمگیر می‌دهد؛ زیرا تنها خدا بهترینِ روزی‌‌‌دهنده‌هاست.\nخدا به محلی واردشان می‌کند که خوششان بیاید؛ زیرا او دانای بردبار است.\nدرستش هم همین است. خدا مظلومان را این‌طور یاری کرده است که اجازه داشته باشند به‌همان اندازه‌ای انتقام بگیرند که به‌ناحق اذیت‌وآزار شده‌اند؛ چون خدا خطابخش باگذشت است.\nمقابله‌به‌مثل قانونِ هستی است؛ همانند تقابل شب و روز: خدا در طول سال، مدتی شب‌ها را بلند و روزها را کوتاه می‌کند و مدتی روزها را بلند و شب‌ها را کوتاه. در ثانی، خدا شنوای بیناست.\nاحاطۀ خدا بر عالم و آدم به این دلیل است که او ماندنی است و چیزهایی که بت‌پرست‌ها به‌جای خدا صدا می‌زنند، همه نابودشدنی‌اند و دیگر اینکه تنها خدا بلندمرتبۀ بزرگ است.\nمگر نمی‌بینی که خدا از ابرها، برف و باران می‌فرستد و زمین‌های خشک با آن سرسبز می‌شود؛ زیرا او نکته‌سنج آگاه است.\nآنچه در آسمان‌ها و زمین است، فقط مال خداست و تنها او بی‌نیاز ستودنی است.\nمگر نمی‌بینی که خدا تمام مواد و موجودات خشکی‌ها و نیز کشتی‌هایی را که به‌فرمانش در دریاها رفت‌وآمد می‌کنند، در اختیارتان گذاشته است؟ تازه، از برخورد اجرام آسمانی به کرۀ زمین نیز، جز گاهی که خودش اجازه بدهد، جلوگیری می‌کند! آخر، خدا در حق مردم، دلسوز مهربان است.\nاوست که به شما زندگی می‌بخشد. بعد، شما را می‌میراند. آن‌وقت، شما را روز قیامت زنده می‌کند؛ ولی انسان در برابر این‌همه نعمت، ناشکر است!\nبرای هر ملتی، عبادت‌های ویژه‌ای تعیین کرده بودیم که انجامش می‌دادند. برای مسلمانان هم همین‌طور. بت‌پرست‌ها نباید با تو درگیر شوند سرِ اینکه این‌ها را از کجا آورده‌ای! تو مردم را به‌سوی خدا دعوت کن؛ زیرا یقیناً در مسیر درستِ هدایتی.\nاگر باز هم به چون‌وچرا با تو ادامه دادند، بگو: «خدا از رفتارتان و روش برخورد با آن آگاه‌تر است.»\nهمان خدا در هر چیزی که سرش اختلاف داشته‌اید، روز قیامت بینتان داوری می‌کند.\nمگر نمی‌دانی که خدا آنچه را در آسمان و زمین هست، می‌داند؛ چون همۀ آن‌ها در کتاب علم الهی موجود است و نگهداری‌شان هم که برای خدا آسان بوده است.\nبت‌پرست‌ها به‌جای خدا چیزهایی را می‌پرستند که نه خدا دلیلی بر حقانیتشان فرستاده است و نه خودشان اطلاع درستی از آن دارند! برای چنین بدکارهایی هیچ یاوری نیست.\nوقتی آیه‌های روشنگر ما را برایشان می‌خوانند، آثار انکار را در چهرۀ سران بت‌پرست تشخیص می‌دهی؛ به‌طوری‌که کم مانده از شدت خشم، به کسانى حمله‌ور شوند که آیه‌های ما را برایشان مى‌خوانند! بگو: «شما را به بدتر از این خشم و خشونتتان خبر بدهم؟ آتش جهنم! خدا آن را به بت‌پرست‌هایی مثل شما وعده داده و آن بد سرانجامى است!»\nمردم! به مثالی که در ادامه می‌آید، خوب گوش کنید: بت‌هایی که شما به‌جای خدا صدا می‌زنید، هرگز نخواهند توانست حتی یک مگس بیافرینند؛ هرچند برای این کار دست‌به‌دستِ هم بدهند! تازه، اگر مگس‌ها چیزی از آن بت‌ها بردارند، بت‌ها نمی‌توانند پَسش بگیرند! هم بت‌ها بیچاره و ناتوان‌اند و هم مگس‌ها!\nبزرگیِ خدا را آن‌طور‌که بایدوشاید، نشناختند. خدا نیرومندِ شکست‌ناپذیر است.\nبرای راهنماییِ مردم، خدا از بین فرشتگان مأمورانی انتخاب می‌کند و از میان مردم، پیامبرانی. خدا شنوای بیناست\nاز اوضاع و احوالِ آینده و گذشتۀ مأموران و پیامبرانش باخبر است و همۀ کارها به او ختم می‌شود\nمسلمانان! نمازِ با رکوع و سجدۀ کامل به‌جا بیاورید، خدا را بندگی کنید، کارهای خیر بکنید به‌امید آنکه در دنیا و آخرت خوشبخت شوید.\nهمچنین برای مبارزۀ همه‌جانبه در راه خدا، سنگ‌تمام بگذارید؛ خدا بود که از بین شما، گروهی انتخاب کرد... تا شاهد کارهای مردم باشید و پیامبر اکرم هم شاهد کارهای شما باشد. البته در دین اسلام که همان دین ابراهیم است، خدا به شما سخت نگرفت. هم‌او بود که شما را در کتاب‌های آسمانی قبلی و در این قرآن، مسلمان نامید. بنابراین، نماز را با آدابش بخوانید و صدقه بدهید و خودتان را به خدا بسپارید که او همه‌کارۀ شماست. خوب همه‌کاره‌ای است و خوب یار و یاوری!\nمؤمنان قطعاً‌خوشبخت‌اند.\nهمانان که در نمازشان با حضور قلب‌اند.\nاز کارهای بیهوده فراری‌اند.\nاهل کمک‌های مالی‌اند.\nهمچنین، در رفتار جنسیِ خود پاک‌دامن‌اند\nو فقط با همسران و کنیزانشان رابطۀ زناشویی دارند و از این بابت، سرزنش نمی‌شوند.\nآن‌هایی که بیشتر از این، دنبال برآوردنِ نیازهای جنسی‌شان باشند، زیاده‌خواه‌اند.\nآن مؤمنان در امانت‌داری مواظب‌اند و سرِ قولشان می‌ایستند\nو کاملاً مراقب نمازهایشان‌اند\nآنان همان وارثان واقعی‌اند\nکه مراتبِ عالی بهشت را به‌ارث می‌برند و همیشه در آنجا ماندنی‌اند.\nالبته آدم را از گِل خالص آفریدیم\nنسل او را هم، از ذره‌ای ناچیز می‌آفرینیم و در جایی امن، یعنی رحِم مادر، قرارش می‌دهیم.\nسپس آن ذره را به لختۀ خونی تبدیل می‌کنیم. بعد، آن را به‌صورت تکه‌گوشتی درمی‌آوریم. آن‌وقت، آن را در قالب استخوانی نرم و نازک می‌رویانیم و بر استخوان‌ها لایه‌ای از گوشت می‌پوشانیم. در پایان هم به او جان می‌دهیم. آفرین به خدا، بهترینِ آفریننده‌ها!\nسپس شما بعد از به‌دنیاآمدن و مدتی زندگانی در دنیا، حتماً می‌میرید\nسرانجام، در روز قیامت دوباره زنده می‌شوید.\nدر ضمن، بالای سرتان هفت آسمان آفریده‌ایم که محل رفت‌وآمد فرشتگان است؛ بنابراین از احوال شما و سایر مخلوقات بی‌خبر نیستیم.\nاز آسمان، برف و باران کافی می‌فرستیم و در سفره‌های زیرزمینی و روزمینی ذخیره‌اش می‌کنیم؛ درصورتی‌که می‌توانستیم دست‌نیافتنی‌اش کنیم.\nپس به‌برکتش، باغ‌های خرما و انواع انگور پدید می‌آوریم که در آن‌ها میوه‌های فراوان دیگری هم به‌بار می‌آورید و رزقتان را از آن‌ها تأمین می‌کنید.\nدر مناطق مدیترانه‌ای، مانند طور سینا، درخت زیتون پرورش می‌دهیم که مردم از روغن و میوه‌اش استفاده می‌کنند\nبا دیدن چهارپایان هم درس توحید بگیرید: از دام‌ها، شیرشان را به شما می‌نوشانیم و از گوشتشان می‌خورید و برایتان فایده‌های فراوان دارند.\nبله، در خشکی سوار این‌ها می‌شوید و در دریا سوار کشتی‌ها.\nحال، چه کسی شایستۀ عبادت است؟نوح را برای راهنمایی قومش فرستادیم. او می‌گفت: «مردم! فقط خدا را بپرستید که معبودی جز او ندارید. پس چرا دست از بت‌پرستی برنمی‌دارید؟!»\nدر مقابل، خواصِ بی‌دینِ جامعه به مردم می‌گفتند: «این فقط بشری است مثل شما که می‌خواهد با ادعای پیامبری، بر شما ریاست کند. اگر خدا می‌خواست پیامبر بفرستد، چند فرشته‌می‌فرستاد! تا حالا از این‌طور حرف‌ها در تاریخ نیاکانمان نشنیده‌ایم!\nاو فقط کمی دیوانه شده است! مدتی صبر کنید تا حالش خوب شود یا اینکه اصلاً بمیرد!»\nنوح گفت: «خدایا، مرا دروغگو می‌دانند؛ به‌جایش تو یاری‌ام کن.»\nاین شد که به او وحی کردیم: «با نظارت و راهنمایی ما، آن کشتی عظیم را محکم بساز. وقتی فرمانمان رسید و تنورها فوران کردند، از هر نوع حیوانِ منطقۀ زندگی‌ات یک جفت داخلِ آن کشتی عظیم کن. اعضای خانواده‌ات را هم، جز آن‌هایی که عذابشان حتمی شده است. دیگر هم با من دربارۀ نجات بدکارها حرفی نزن! همه‌شان غرق می‌شوند!\nوقتی خودت و همراهانت در کشتی جاگیر شدید، بگو: ’خدا را شکر که ما را از چنگ این جماعت ستمکار نجات داد.‘\nو دعا کن: ’خدایا، مرا در جایی پُرخیر و برکت پیاده کن که تو بهترین میزبانی.‘»\nاین ماجرا خیلی درس‌ها دارد. ما مردم را حتماً و همیشه آزمایش می‌کنیم.\nاین گذشت... و بعد از آن‌ها نسل تازه‌ای روی کار آوردیم.\nبینشان پیامبری از خودشان فرستادیم که: «فقط خدا را بپرستید؛ چون معبودی جز او ندارید. پس چرا دست از بت‌پرستی برنمی‌دارید؟!»\nازآن‌طرف، مرفّهان بی‌دینِ منکرِ آخرت که در دنیا به عافیت‌طلبی سرگرمشان کرده بودیم، به مردم می‌گفتند: «این فقط بشری است مثل شما: همانی را می‌خورد که شما می‌خورید و همانی را می‌نوشد که شما می‌نوشید.\nاگر گوش‌به‌فرمان بشری مثل خودتان شوید، حتماً ضرر می‌کنید.\nنکند به شما وعده می‌دهد که وقتی مردید و به مشتی خاک و استخوان تبدیل شدید، باز زنده از گور بیرونتان می‌آورند؟!\nخیلی خیلی بعید است که این وعده بخواهد عملی شود!\nجز همین زندگیِ ما خبری نیست: عده‌ای می‌میریم و عده‌ای به دنیا می‌آییم. بعد‌از مرگ هم ابداً زنده نمی‌شویم!\nاو آدمی است که فقط به خدا دروغ می‌بندد. ما که اصلاً حرف‌هایش را قبول نمی‌کنیم!»\nپیامبرشان گفت: «خدایا، مرا دروغگو می‌دانند؛ به‌جایش تو یاری‌ام کن.»\nخدا فرمود: «خیلی زود پشیمان می‌شوند.»\nسرانجام، به‌فرمان خدا غرّشی وحشت‌زا در برِشان گرفت و لِه‌ولَورده‌شان کردیم. نفرین بر ستمکاران!\nبعد از آن‌ها، نسل‌های دیگری روی کار آوردیم.\nهر ملتی که دورانشان تمام شود، نمی‌توانند حتی برای لحظه‌ای هم آن را جلو و عقب بیندازند.\nپیامبرانمان را یکی پس از دیگری فرستادیم؛ ولی هر بار که برای ملتی پیامبری از جنس خودشان آمد، به او برچسب دروغگویی زدند! ما هم پشت‌سرِهم آن‌ها را نابود کردیم و به زباله‌دانِ تاریخ فرستادیم. نفرین بر مردم ‌بی‌ایمان!\nمدتی بعد، موسی و برادرش هارون را با معجزه‌هایمان و منطقی واضح فرستادیم\nبرای راهنمایی فرعون و نزدیکانش. اما آن‌ها خوی تکبرشان را ادامه دادند! چون‌که جماعتی قلدر بودند.\nگفتند: «یعنی به دو نفر مثل خودمان ایمان بیاوریم که تازه قوم‌وقبیله‌شان هم بردۀ مایند؟!»\nبله، موسی و هارون را به دروغگویی متهم کردند؛ ولی آخرش خودشان نابود شدند\nدر ضمن، تورات را به موسی دادیم، به این امید که بنی‌اسرائیل هدایت شوند.\nعیسی‌بن‌مریم و مادرش را هم معجزه‌ای شگفت‌انگیز قرار دادیم و در منطقه‌ای ییلاقی و خوش‌آب‌وهوا ساکنشان کردیم.\nای پیامبران، از نعمت‌های پاکیزه‌استفاده کنید و به‌شکرانه‌اش کار خوب بکنید که من کارهایی را که می‌کنید، می‌دانم.\nمردم! همه از یک نوعید و باید یک هدف را دنبال کنید و منم صاحب‌اختیارتان. در حضور من مراقب رفتارتان باشید.\nاما مردم در کار دینشان دچار تفرقه شدند و هر فرقه‌ای تکه‌ای از دین را گرفتند و به آن دل خوش کردند!\nپس تا رسیدن عذاب، بگذار در منجلاب گمراهی بمانند.\nخیال می‌کنند اموال و اولادشان را برای این زیاد می‌کنیم\nکه به آن‌ها خیر برسانیم؟! نخیر، نمی‌فهمند که! اتفاقاً می‌خواهیم گرفتارترشان کنیم!\nکسانی هم هستند که از ترس هیبتِ الهی در هراس‌اند،\nبه آیه‌ها و نشانه‌های خدا اعتقاد کامل دارند،\nبه‌جای خدا چیزی را نمی‌پرستند\nو از همۀ داشته‌هایشان در راه خدا هزینه می‌کنند و درعین‌حال، دل‌هایشان برای برگشتن به‌سوی خدا در تب‌وتاب است.\nاین افراد، با سبقت از همدیگر، برای کارهای خوب سر از پا نمی‌شناسند.\nاین‌ها سخت نیست؛ چون هرکس را فقط به‌اندازۀ توانش مسئول می‌دانیم. پیشمان کتابی است که درست و دقیق گزارش می‌دهد: هرگز به آنان ستمی نمی‌شود.\nبله، خوب‌بودن سخت نیست؛ بلکه دل بی‌دین‌ها غرق غفلت است و برای همین، به‌جای کارهای خوب، به کارهای زشت مشغول‌اند!\nبه‌محض اینکه مرفّهان بی‌دردشان را به عذاب مبتلا کنیم، نعره‌شان به آسمان بلند می‌شود!\nدیگر امروز نعره نزنید که از طرف ما کمکی نمی‌شوید!\nزیرا آیه‌هایم را برایتان می‌خواندند؛ ولی از سرِ خودبزرگ‌بینی، به گذشتۀ تاریک خود برمی‌گشتید\nدر شب‌نشینی‌هایتان هم، پشت سرِ قرآن بدوبیراه می‌گفتید.\nچرا در آیه‌ها و معارف قرآن به‌دقت فکر نکردند؟! مگر حرف تازه‌ای برایشان آمده بود که برای نیاکانشان نیامده بود؟!\nیا مگر پیامبرشان را نمی‌شناختند که انکارش می‌کردند؟!\nتازه، می‌گفتند: «او کمی دیوانه شده است!» نخیر! این‌ها نیست؛ بلکه او حقایقی را برایشان آورده بود که با منافعشان در تضاد بود و برای همین هم، بیشترشان چشم دیدن حق را نداشتند\nاگر حقایق طبق میل آن‌ها می‌بود، آسمان‌ها و زمین و هرکه در آن‌ها بود، از اساس به‌هم می‌ریخت! ما فقط قرآنی به آن‌ها داده‌ایم که برنامۀ زندگی‌شان است؛ ولی آن‌ها به این هم بی‌اعتنایند.\nمگر برای راهنمایی‌شان دستمزدی از آن‌ها می‌خواهی؟! دستمزد خدا که بهتر است؛ زیرا او بهترینِ روزی‌دهنده‌هاست.\nتو، در واقع، به راه درست زندگی دعوتشان می‌کنی؛\nولی کسانی که آخرت را باور نمی‌کنند، از این راه درست منحرف شده‌اند.\nبه‌فرض، به آن‌ها لطف کنیم و گرفتاری‌هایشان را برطرف سازیم، باز با کوردلی، در سرکشی‌شان اصرار می‌کنند!\nاگر هم عذاب مختصری به آن‌ها بچشانیم تا به‌خود بیایند، سرِ تسلیم در برابر خدا فرود نمی‌آورند و زاری نمی‌کنند!\nتا اینکه وقتی با مرگشان دری از عذاب سخت به رویشان باز کنیم، به‌یک‌باره سرخورده می‌شوند!\nاوست که به شما نعمت گوش و چشم و عقل عنایت فرمود؛ اما حیف که کمتر شکر می‌کنید!\nاوست که شما را وابسته به زمین آفرید و سرانجام دسته‌جمعی به محضرش برده می‌شوید.\nاوست که شما را به دنیا می‌آورد و از دنیا می‌برد. رفت‌و‌آمدِ شب ‌و ‌روز هم، دست اوست. پس چرا عقلتان را به‌کار نمی‌اندازید؟!\nاما آن‌ها همان حرف‌های گذشتگان را می‌زنند\nو می‌گویند: «بعد‌از اینکه مردیم و به مشتی خاک و استخوان تبدیل شدیم، یعنی باز واقعاً زنده می‌شویم؟!\nبه ما و پدرانمان قبلاً هم از این‌جور وعده‌ها داده‌اند؛ ولی کو؟! این‌ها چیزی جز افسانه‌های گذشتگان نیست!»\nبپرس: «اگر واقعاً چیزی سرتان می‌شود، بگویید زمین و ساکنانش مال کیست؟»\nخواهند گفت: «مال خداست.» بگو: «خب، چنین خدایی‌می‌تواند مردگان را هم دوباره زنده کند. پس چرا به‌خودتان نمی‌آیید؟!»\nبپرس: «چه کسی صاحب آسمان‌های هفت‌گانه است و ادارۀ کلان جهان ‌دست کیست؟»\nخواهند گفت: «مال خداست.»! بگو: «چرا از انکار قیامت نمی‌ترسید؟!»\nبپرس: «اگر سرتان می‌شود، بگویید پشت‌صحنۀ موجودات دست کیست؟! کیست که به هرکه بخواهد، پناه می‌دهد و کسی نمی‌تواند برخلاف خواست او به کسی پناه بدهد؟!»\nخواهند گفت: «مال خداست.»! بگو: «تا کی اسیر این توهّمید که معادی در کار نیست؟!»\nقیامت افسانه نیست؛ بلکه وعده‌ای است که به آنان داده‌ایم و آن‌ها خودشان دروغگویند.\nخدا نه فرزندی انتخاب کرده و نه معبودی هم‌ردیف اوست؛ وگرنه هر معبودی زیرمجموعۀ خود را مستقل اداره می‌کرد و هماهنگی نظام آفرینش به‌هم می‌خورد! همچنین، معبودها برای همدیگر شاخ‌وشانه می‌کشیدند و استقلالشان خدشه‌دار می‌شد! خدا به‌دور است از توصیف‌هایی که می‌کنند؛\nاز پیدا و پنهان باخبر است: آن‌وقت شما معبود دیگری سراغ دارید و او نه؟! پس او برتر است از بت‌هایشان.\nبگو: «خدایا، اگر بناست در دنیا عذابی را نشانم دهی که به این بدکارها وعده شده\nخدایا، وقت عذاب کنارشان قرارم نده.»\nما که می‌توانیم عذابی را که به آن‌ها وعده داده‌ایم، نشانت دهیم، بی‌آنکه به تو آسیبی برسد!\nولی تا آمدن عذاب، با بهترین روش رفتار زشتشان را جواب بده. ما که بهتر می‌دانیم چه می‌گویند.\nاین‌جور وقت‌ها این‌طور دعا کن: «خدایا، به تو پناه می‌برم از وسوسه‌های شیاطین.\nخدایا، به تو پناه می‌برم از اینکه دوروبَرم بچرخند.»\nوقتی مرگ سراغ یکی از همین بت‌پرست‌ها بیاید، مُدام فریاد می‌زند: «خدایا، مرا برگردانید به دنیا.\nبا ثروتی که باقی گذاشته‌ام، بلکه کارهای خوب بکنم.» هرگز! این حرفی است که همین‌طوری دارد می‌گوید! جلوی روی امثالِ این‌ها، برزخی است تا روز قیامت که دوباره زنده می‌شوند.\nوقتی در شیپور قیامت بدمند، در آن روز، نه بینشان روابط قوم‌وخویشی باقی می‌ماند و نه برای کمک‌خواستن، حالی از هم می‌پرسند!\nپس آنانی که کارهایشان باارزش و نزدیک به حق باشد، خوشبخت‌اند.\nآن‌هایی هم که کارهایشان بی‌ارزش و دور از حق باشد، سرمایۀ عمرشان را از کف داده‌اند و در جهنم ماندنی‌اند.\nشعله‌های آتش چنان صورت‌هایشان را جِزغاله می‌کند که لب‌هایشان جمع می‌شود و دندان‌هایشان نمایان!\nخدا اقرار می‌گیرد: «مگر نه اینکه آیه‌هایم را برایتان می‌خواندند و شما دروغش می‌دانستید؟!»\nاعتراف می‌کنند: «خدایا، بدبختی دامنمان را گرفته بود و جماعتی گمراه بودیم.\nای خدا، از جهنم بیرونمان ببر و به دنیا برمان گردان. اگر باز سراغ بدی‌ها رفتیم، آن‌وقت دیگر واقعاً بدیم!»\nخدا تَشر می‌زند: «گورتان را گم کنید و دیگر با من حرف نزنید!\nآن‌وقتی‌که عده‌ای از بندگانم دعا می‌کردند: ’خدایا، ما ایمان آوردیم. بیامرزمان و به ما رحم کن که تو بهترین مهربانی‘\nمسخره‌شان می‌کردید و به آنان می‌خندیدید؛ تا جایی‌که سرگرم‌شدنتان به تمسخر آنان، یاد مرا کاملاً از خاطرتان برد!\nمن هم امروز به‌خاطر صبرشان در برابر زخم‌زبان‌هایتان، این‌طور پاداششان دادم که فقط آنان کامیاب‌باشند.»\nبعد، خدا از آن دوزخیان می‌پرسد: «چند سال در برزخ ماندید؟!»\nجواب می‌دهند: «یک روز یا کمتر از یک روز! خودت از فرشتگانی بپرس که حساب‌وکتاب دستشان است.»\nخدا می‌فرماید: «بله، فقط اندکی در برزخ ماندید! کاش این را در دنیا می‌فهمیدید!»\nبا تمام آنچه گفتیم، خیال کرده‌اید که شما را بی‌هدف آفریده‌ایم و به‌سوی ما برِتان نمی‌گردانند؟!\nخدا که فرمانروای بِحقّ عالَم است، برتر از آن است که شما را بیهوده آفریده باشد؛ همان‌که معبودی جز او نیست و ادارۀ کلانِ جهان آفرینش دست اوست.\nهرکس هم‌ردیف خدا معبود دیگری را صدا بزند که دلیلی هم بر به‌حق‌بودنش ندارد، حسابش با خودِ خداست. چنین بی‌دین‌هایی خوشبخت نمی‌شوند!\nتو نیز مثل بندگانم دعا کن: «خدایا، مرا بیامرز و به من لطف کن که تویی بهترین مهربان.»\nاین سوره را فرستادیم و عمل به آن را واجب کردیم و در آن، آیات و احکامی روشنگر فرستادیم تا به‌خود بیایید.\nزن و مرد زناکار را صد تازیانه بزنید. اگر واقعاً به خدا و روز قیامت ایمان و اعتقاد دارید، حکم خدا را اجرا کنید و برایشان دلسوزی بیجا نکنید. گروهی از مسلمانان هم ‌باید شاهد مجازاتشان باشند\nمراقب باشید: مرد زناکاری که حد خورده است، ولی هنوز به کارش ادامه می‌دهد، فقط با زن زناکار یا بت‌پرست ازدواج کند. زن زناکاری هم که حد خورده است، ولی هنوز به کارش ادامه می‌دهد، فقط با مرد زناکار یا بت‌پرست ازدواج کند. این‌طور ازدواج‌‌ها برای مؤمنان حرام است.\nافرادی، بدون داشتن چهار شاهد عادل، به زنان و مردان پاک‌دامن تهمت زنا می‌زنند. به این تهمت‌زننده‌ها هشتاد تازیانه بزنید و دیگر در هیچ کاری، شهادتشان را نپذیرید؛ چراکه آن‌ها منحرف‌اند.\nجز کسانی که بعد از تازیانه‌خوردن، توبه کنند و این آبروریزی را جبران کنند؛ زیرا خدا آمرزندۀ مهربان است.\nمردانی که به همسرانشان تهمت زنا می‌زنند و برای اثبات این ادعا شاهدی هم ندارند، شهادت هر کدامشان جای شهادت چهار شاهد را می‌گیرد؛ به‌شرط آنکه چهار بار بگوید: «به خدا قسم، راست می‌گویم.»\nو بعدش بگوید: «خدا لعنت کند مرا اگر دروغ بگویم.»\nاز طرف دیگر، اگر همسر آن مرد چهار بار بگوید: «به خدا قسم، شوهرم دروغ می‌گوید»\nو بعدش بگوید: «خدا مرا لعنت کند، اگر شوهرم راست بگوید»، این قسم‌ها او را از مجازات زنا رها می‌کند\nاگر لطف خدا نصیبتان نمی‌شد و راه درست زندگی را یادتان نمی‌داد و توبه‌تان را قبول نمی‌کرد، به بدبختی می‌افتادید\nکسانی که به یکی از همسران پیامبر تهمت ناموسی زدند و خبرش را پخش کردند، گروهی سازمان‌یافته از خودتان بودند. خیال نکنید این ماجرا به‌ضررتان تمام می‌شود، بلکه در نهایت، به‌نفعتان است. دود این آتش هم به چشم آن‌ها می‌رود. البته عذابی بی‌اندازه در انتظار کسی‌است که نقش اصلی را در این ‌توطئه بازی کرد.\nآی مردان و زنان باایمان، وقتی این شایعه را دربارۀ یکی از همسران پیامبر شنیدید، چرا به او که یکی از خودتان بود، خوش‌گمان نبودید و نگفتید که این حرف حتماً دروغ است؟!\nچرا تهمت‌زنندگان چهار شاهد برای اثبات ادعایشان نیاوردند؟! حالا که چنین شاهدانی نیاورده‌اند، در پیشگاه خدا، واقعاً دروغگو هستند.\nاگر لطف و بزرگواری خدا در دنیا و آخرت نصیبتان نمی‌شد، به‌خاطر این بازی خطرناکی که به‌راه انداخته‌اید، به عذابی بی‌اندازه گرفتار می‌شدید.\nآن شایعه را از زبان هم شنیدید و بی‌آنکه اطلاع دقیقی از چندوچون آن داشته باشید، دهان‌به‌دهان چرخاندید و گفت‌وگو درباره‌اش را سهل‌وساده گرفتید؛ درحالی‌که آن، از نظر خدا، مسئلۀ کوچکی نبود.\nچرا به‌محض شنیدن آن شایعه، نگفتید: «پناه بر خدا! ما حق نداریم دربارۀ چنین‌موضوعی صحبت کنیم. معلوم است که این حرف، تهمتی بزرگ است»؟!\nخدا نصیحتتان می‌کند که دیگر از این ‌کارهای زشت مرتکب نشوید؛ البته اگر واقعاً ایمان دارید.\nخدا آیه‌هایش را برایتان توضیح می‌دهد؛ چراکه او دانای کاردرست است.\nکسانی که دوست دارند کارهای زشت و زننده در بین مسلمانان رواج پیدا کند، بدانند که در دنیا و آخرت، عذابی زجرآور نصیبشان می‌شود. خدا آثار مخرّبِ بازی با آبروی افراد را خوب می‌داند؛ ولی شما از آن بی‌خبرید.\nمسلمانان! پا جای پای شیطان نگذارید. هرکس دنبالش راه بیفتد، بدبخت و بیچاره می‌شود؛ چون‌که او به کارهای زشت و ناپسند فرمان می‌دهد. اگر لطف و بزرگواری خدا نبود، هرگز هیچ‌یک از شما در خودسازی موفق نمی‌شد؛ ولی خدا هرکه را لایق ببیند، توفیق خودسازی می‌دهد. آخر، خدا شنوای داناست.\nاگر لطف و بزرگواری خدا نبود، هرگز هیچ‌یک از شما در خودسازی موفق نمی‌شد؛ ولی خدا هرکه را لایق ببیند، توفیق خودسازی می‌دهد. آخر، خدا شنوای داناست.\nدر ضمن، بعضی قوم‌وخویشانتان و مستمندان و مهاجران در راه خدا، در ماجرای اِفک اشتباهاتی‌کردند. نکند ثروتمندان و توانگران در کمک به آن‌ها کوتاهی کنند؛ بلکه باید از خطایشان چشم بپوشند. مگر دوست ندارید خدا هم از خطاهایتان درگذرد؟! بله، خدا آمرزندۀ مهربان است.\nکسانی که به بانوان مؤمن و پاک‌دامنِ بى‌خبر از همه‌جا تهمت ناموسی می‌زنند، در دنیا و آخرت، لعنت‌‌شده‌اند و بى‌تردید، عذابى سخت چشم‌به‌راهشان است؛\nهمان روزی‌که دست و پا و زبانشان دربارۀ گفتار و رفتار زشتی که در دنیا مرتکب شده‌اند، علیه‌شان شهادت می‌دهند.\nدر چنان روزی، خدا سزایشان را بی‌کم‌وکاست، کف دستشان خواهد گذاشت و می‌فهمند که تنها خدا حقیقتی آشکار بوده و هست.\nزنان آلوده لایق مردان آلوده‌اند و مردان آلوده لایق زنان آلوده. زنان پاک‌دامن هم لایق مردان پاک‌دامن‌اند و مردان پاک‌دامن لایق زنان پاک‌دامن. در ضمن، برچسب‌های زشت ناموسی که به ایشان می‌زنند، به آن‌ها نمی‌چسبد و آمرزش و ‌روزی‌های بهشتی در ‌انتظارشان است.\nمسلمانان! سرزده وارد منزل دیگران نشوید مگر اینکه با گفتن «یاالله» یا سخنی مانند آن، از اهل خانه اجازه بگیرید و به آنان سلام کنید. این کار به‌نفع خود شماست تا با وظایف اجتماعی‌تان آشنا شوید.\nاگر «یاالله» یا سلامتان را کسی جواب نداد و فهمیدید صاحب‌خانه در منزل نیست، وارد نشوید تا به‌نحوی به شما اجازه دهند. همچنین، اگر به شما گفتند: «برگردید»، فوراً برگردید که این به ‌صلاح شماست. خدا می‌داند که چه می‌کنید.\nعیبی ندارد که بدون اجازه و برای کارهایتان به اماکن عمومی رفت‌وآمد کنید. خدا قصدوغرضتان را در رفت‌وآمد به این مکان‌ها می‌داند، چه آشکارش کنید چه پنهان.\nپیامبر! به مردان باایمان دستور بده چشم‌چرانی نکنند و اندام جنسی‌شان را از نگاه دیگران بپوشانند. این ‌کار به پاک‌بودنشان بیشتر کمک می‌کند؛ زیرا خدا از ریزه‌کاری‌های رفتارشان آگاه است.\nبه بانوان باایمان هم دستور بده چشم‌چرانی نکنند و اندام جنسی‌شان را از نگاه دیگران بپوشانند و جز آنچه به‌خودیِ‌خود پیداست، زیور و آرایش خودشان را به‌نمایش نگذارند و با روسری‌ها‌و مقنعه‌هایشان گردن خود را هم بپوشانند.زیور و آرایش خودشان را هم به‌نمایش نگذارند، مگر برای این افراد: شوهرهایشان، پدرهایشان، پدرشوهرهایشان، پسرهایشان، پسرهای شوهرانشان، برادرهایشان، برادرزاده‌هایشان، خواهرزاده‌هایشان، بانوان مسلمان، کنیزان و غلامان خودشان حتی اگر مسلمان نباشند، مردان عقب‌افتاده‌ای که به جنس مخالف میلی ندارند یا کودکانی که چشم‌وگوششان‌هنوز باز نشده است. همچنین، طوری راه نروند که صدای زیورهای مخفی‌شان جلب توجه کند. ای مؤمنان، همگی با اجرای امر و نهی‌های الهی در زندگی، راه خدا را طی کنید تا خوشبخت شوید.\nبرای زنان و مردان مجرد و همچنین، بردگان و کنیزانی که صلاحیت ازدواج دارند، مقدمات ازدواج را فراهم کنید. اگر دست‌خالی و تنگ‌دست هستند، خدا از سرِ بزرگواری بی‌نیازشان می‌کند؛ زیرا خدا روزی‌گسترِ داناست.\nکسانی که امکان ازدواج ندارند، باید پاک‌دامنی و عفت به‌خرج دهند تا خدا از سرِ بزرگواری فرصت ازدواجشان را فراهم کند. بعضی بردگانتان‌می‌خواهند با نوشتن قراردادی، خود را بازخرید کنند. اگر صلاحیت‌های لازم را در آن‌ها سراغ دارید، تقاضایشان را بپذیرید. از زکات اموالی هم که خدا در اختیارتان گذاشته است، مبلغی را برای کمک به آزادی‌شان اختصاص دهید. کنیزانی را نیز که می‌خواهند پاک‌دامن باقی بمانند، برای کسبِ درآمد مادی، به خودفروشی وادار نکنید. اگر کسی به خودفروشی وادارشان کند و آن‌ها به‌زور به چنین ‌کار زشتی تن بدهند، خدا بعد از وادارشدنشان آمرزندۀ مهربان است.\nبرایتان آیه‌هایی روشنگر فرستاده‌ایم و شرح حالی از گذشتگانِ قبل از خودتان و نیز پندی برای خودمراقبان.\nخدا نور پدیدآورندۀ آسمان‌ها و زمین است. نور هدایت و معرفت الهی همانند چراغِ روی طاقچه است: روی آن شیشۀ برّاقی است و شیشۀ چراغ چنان می‌درخشد که انگار ستاره‌ای تابان است. سوخت چراغ هم روغن زلال زیتون است، برگرفته از درخت بابرکتی که وسط باغ کاشته‌اند و آفتاب از هر ‌طرف به آن می‌تابد. این روغن به‌قدری صاف است که بدون آتش‌گرفتن هم روشنی می‌دهد. بله، نورِ چنین چراغی صدچندان است. خدا هرکه را شایسته بداند، با این ‌نور به مقصد می‌رساند. خدا برای مردم این نکته‌ها را می‌آورد و او هر چیزی را می‌داند.\nاین چراغِ پرفروغ در خانه‌هایی نورافشانی می‌کند که خدا خواسته است آن خانه‌ها مقام و منزلت پیدا کنند و در آنجا نامش را ببرند و مردان و زنانی هر صبح و شب به پاکی یادش کنند؛\nهمان مردان و زنانی که هیچ تجارت و دادوستدی، آنان را به‌جای یاد خدا و خواندن نماز با آدابش و دادن صدقه، به خود سرگرم نمی‌کند. اینان از روزی می‌ترسند که دل‌ها و دیده‌ها در آن زیرورو می‌شود.\nبله، مردان و زنان الهی این‌طور عمل می‌کنند تا خدا بر اساس بهترین کارهایشان به آنان پاداش دهد. علاوه‌برآن، با بزرگواری خودش با آنان رفتار کند؛ زیرا خدا هرکه را شایسته ببیند، روزیِ فراوان می‌دهد.\nعبادت‌های بت‌پرست‌ها مثل سراب در کویر است که تشنه، از دور خیال می‌کند آب است؛ ولی وقتی به‌طرفش می‌رود، چیزی گیرش نمی‌آید! بت‌پرست‌ها هم در قیامت، عبادت‌هایشان را سراب می‌بینند و خدا را می‌یابند که به‌طور کامل حسابشان را کف دستشان می‌گذارد؛ چون خدا به‌سرعت حسابرسی می‌کند.\nیا عبادت‌هایشان مثل تاریکیِ هولناکِ دریای عمیقی است که موج‌های پی‌درپیِ وحشتناک و ابرهای تیره‌وتار همه‌جایش را پوشانده است؛ آن‌چنان تاریک که چشم چشم را نمی‌بیند. بت‌پرست‌ها هم در تاریکی وحشتناکِ عبادت‌هایشان گرفتارند؛ زیرا اگر خدا به کسی نوری نداده باشد، قطعاً او نوری نخواهد داشت.\nمگر ندیدی که هرچه در آسمان‌ها و زمین است، حتی پرندگانِ در حال پرواز، مشغول ذکر خدایند؟! همۀ آنان آگاهانه از خدا حاجت می‌خواهند و ذکر می‌گویند. خدا هم می‌داند که چه کارهایی می‌کنند\nفرمانرواییِ آسمان‌ها و زمین فقط در اختیار خداست و به خدا ختم می‌شود آخرعاقبتِ همه.\nمگر ندیدی که خدا ابرهای پراکنده را آرام به حرکت درمی‌آورد و به‌هم وصل می‌کند و بعد، متراکمشان می‌سازد؟! دست‌آخر، دانه‌های برف و باران را می‌بینی که از لابه‌لایشان می‌بارد. گاهی هم از انبوه ابرها تگرگ می‌باراند و با آن‌ها به هرکه صلاح بداند، صدمه می‌زند و از هرکه صلاح بداند، دور می‌کند. کم مانده که صاعقۀ خیره‌کنندۀ ابرها به چشم‌ها آسیب بزند.\nخدا شب و روز را دائماً جابه‌جا می‌کند. به‌یقین، در این پدیده‌ها عبرتی برای افراد روشن‌بین است.\nخدا هر موجود زنده‌ای را از آب آفریده است. بعضی‌شان روی شکم راه می‌روند و بعضی روی دو پا و بعضی روی چهار پا. خدا هرچه را صلاح بداند می‌آفریند؛ زیرا او از عهدۀ هر کاری برمی‌آید.\nبله، ما آیه‌هایی روشنگر فرستادیم. خدا هرکه را شایسته ببیند، به راه درستِ زندگی می‌برد.\nمنافق‌ها می‌گویند: «به خدا و پیامبر ایمان آورده‌ایم و گوش‌به‌فرمانیم.» بعد از این اعتراف، عده‌ای از آن‌ها رو برمی‌گردانند. آن‌ها اصلاً مؤمن نیستند.\nوقتی هم به آن‌ها می‌گویند که برای حل اختلافاتتان پیش خدا و پیامبرش بروید تا پیامبر میانتان داوری کند، عده‌ای از آن‌ها فوری روبرمی‌گردانند! .\nالبته اگر احساس کنند که حق با خودشان است، با سر پیش پیامبر می‌دوند.\nآیا دل‌هایشان مریض شده یا در دین الهی شک کرده‌اند یا می‌ترسند که خدا و پیامبرش به آن‌ها بد کنند؟! نه چنین نیست؛ آن‌ها خودشان بدکارند.\nاما مؤمنان وقتی به آنان گفته شود برای حل اختلافاتتان پیش خدا و پیامبرش بروید تا پیامبر میانتان داوری کند، می‌گویند: «چشم. با جان و دل شنیدیم و اطاعت می‌کنیم.» فقط اینان خوشبخت‌اند.\nآنانی که گوش‌به‌فرمان خدا و پیامبرش باشند و از خدا حساب ببرند و از نافرمانی بپرهیزند، مردمی کامیاب‌اند.\nمنافق‌ها سفت‌وسخت به خدا قسم می‌خورند که اگر به آن‌ها فرمان حضور در جبهه بدهی، حتماً به جبهه می‌روند. بگو: «لازم نیست قسم بخورید! حضور در جبهه، واجب شناخته‌شده‌ای است و خدا آگاه است که چه می‌کنید.»\nبگو: «گوش‌به‌فرمان خدا و پیامبرش باشید؛ پس اگر سرپیچى کنید، پیامبر مسئول اعمال خودش است و شما مسئول اعمال خودتان. اما اگر از او اطاعت کنید، به مقصود می‌رسید. پیامبر جز رساندن صریحِ پیام الهی وظیفه‌ای ندارد.»\nگروهی از شما مسلمانان ایمان واقعی آورده‌اند و کارهای خوب کرده‌اند، خدا به آنان چنین وعده داده است: همان‌طورکه در گذشته، بندگان شایسته را جانشین دیگران قرار داد، آنان را هم در زمین جانشین قبلی‌ها می‌کند. اسلام را هم که دینی پسندیده برایشان قرار داده است، پابرجا می‌سازد و ترسشان را به امنیت تبدیل می‌کند. آنان طوری مرا عبادت می‌کنند که به‌جای من چیزی را نپرستند. کسانی که بعد از تحقق این وعده، با بی‌دینی و آلوده‌شدن به گناهان، ناشکری کنند، گروهی منحرف‌اند.\nنماز را با آدابش بخوانید و صدقه بدهید و گوش‌به‌فرمان پیامبر باشید تا وعدۀ الهی دربارۀ حکومت صالحان در زمین، در زمان شما عملی شود.\nخیال نکن که بی‌دین‌ها می‌توانند حریف خدا در زمین شوند؛ بلکه آن‌ها شکست می‌خورند و جایگاهشان آتش است که به‌یقین، بد عاقبتی است.\nمسلمانان! بچه‌هایتان که خوب‌وبد را تشخیص می‌دهند، ولی هنوز به سن بلوغ نرسیده‌اند و نیز بردگان و خدمتکارانتان، در سه‌وقت از شبانه‌روز، برای ورود به اتاق خوابتان باید از شما اجازه بگیرند: قبل از نماز صبح که هنوز در رختخوابید، هنگام استراحت ظهر که لباس‌هایتان را کم کرده‌اید، بعد از نماز عشا که برای خواب آماده شده‌اید. این سه وقت، هنگام خلوت‌و ‌خواب شماست. اما در وقت‌های دیگر، برای شما و آن‌ها اشکالی ندارد که بی‌اجازه وارد شوند؛ زیرا شما اعضای یک خانواده‌اید و دائم با هم سروکار دارید. خدا آیات و احکام را این‌طور برایتان توضیح می‌دهد. آخر، خدا دانای کاردرست است\nوقتی‌ هم بچه‌هایتان به سن بلوغ رسیدند، در تمام اوقات شبانه‌روز، برای ورود به اتاق خوابتان، مثل دیگر بزرگ‌سالان خانواده، باید از شما اجازه بگیرند. خدا آیات و احکامش را این‌طور برایتان شرح می‌دهد؛ زیرا خدا دانای کاردرست است.\nاشکالی ندارد که بانوان پیر و ازپاافتاده‌ای که دیگر، جاذبه‌های جنسی ندارند، لباس‌های رویی‌شانرا نپوشند؛ به‌شرط آنکه آرایش نکنند و زینتشان را نشان ندهند. البته اگر پوشش کامل را رعایت کنند، برایشان بهتر است؛ زیرا خدا شنوای داناست.\nعیب و ایرادی ندارد که افراد نابینا و معلول و بیمار با شما هم‌غذا شوند.همچنین، برایتان اشکالی ندارد که از خوراکی‌ها و امکانات این خانه‌ها استفاده کنید: خانه‌های همسران و بچه‌هایتان، خانه‌های پدرانتان، خانه‌های مادرانتان، خانه‌های برادرانتان، خانه‌های خواهرانتان، خانه‌های عموهایتان، خانه‌های عمه‌هایتان، خانه‌های دایی‌هایتان، خانه‌های خاله‌هایتان، خانه‌هایی که اختیارشان به دست شماست یا خانه‌های دوستان نزدیکتان، چه به‌همراه کسی باشید یا تنها باشید. بااین‌حال، وقتی خواستید به یکی از این خانه‌ها وارد شوید، به خودتان سلام کنید که سلام، درودی مبارک‌و فرخنده از طرف خداست. خدا آیات‌و احکام اسلامی را این‌طور برایتان شرح می‌دهد تا عقلتان را به‌کار بیندازید\nمؤمنان کسانی‌اند که به خدا و پیامبرش ایمان واقعی دارند و موقعی که در کار مهمی همراه پیامبرند، بی‌اجازۀ او به جایی نمی‌روند. بله، کسانی که از تو اجازه می‌گیرند، به خدا و پیامبرش ایمان واقعی دارند. پس هر وقت‌برای کار مهمی که برایشان پیش آمده است، از تو اجازه می‌گیرند، به هر کدامشان صلاح می‌دانی، اجازه بده و برایشان از خدا آمرزش بخواه؛ چون‌که خدا آمرزندۀ مهربان است.\nدعوت پیامبر از شما و فراخوانش را مثل فراخوان خودتان از هم به‌حساب نیاورید. خدا خوب می‌شناسد کسانی را که با پنهان‌شدن پشت این و آن، آرام و بی‌سروصدا صحنه را ترک می‌کنند! پس کسانی که از فرمان و فراخوان عمومیِ پیامبر سرپیچی می‌کنند، بترسند از اینکه بلایی در دنیا یا عذابی زجرآور در آخرت بر سرشان بیاید\nبدانید هرچه در آسمان‌ها و زمین است، فقط مال خداست. خدا، هم از احوالتان باخبر است، هم از روزی که مردم را به‌سویش برمی‌گردانند. آن‌وقت، آن‌ها را از کارهایشان باخبر می‌کند؛ زیرا خدا هر چیزی را می‌داند.\nپربرکت است کسی که قرآنِ جداکنندۀ حق از باطل را بر بنده‌اش، محمد، فرستاد تا هشداردهنده‌ای برای جهانیان باشد\nهمان خدایی که فرمانرواییِ آسمان‌ها و زمین فقط مال اوست، فرزندی برای خودش انتخاب نکرده، در فرمانروایی‌اش همکار ندارد و هر چیزی را با ویژگی‌های خاصی آفریده است.\nبااین‌همه، بت‌پرست‌ها به‌جای خدا معبودهای دیگری برای عبادت انتخاب کرده‌اند که نه تنها چیزی نمی‌آفرینند، بلکه خودشان آفریده شده‌اند! حتی اختیار سود و ضرر خودشان را هم ندارند. مرگ و زندگی و حساب‌وکتاب کسی هم دستشان نیست.\nبت‌پرست‌های بی‌دین ادعا کردند: «قرآن جز مشتی دروغ نیست که محمد خودش ساخته‌وپرداخته است. گروهی از اهل‌کتاب هم، در این کار کمکش کرده‌اند!» با چنین نسبتی، مرتکب ظلم و دروغ بزرگی شده‌اند.\nمدعی بودند: «قرآن افسانه‌های گذشتگان است که محمد سفارش داده است تا برایش بازنویسی‌کنند. وقت و بی‌وقت، قسمتی را برایش می‌خوانند تا حفظ کند و برای مردم بخواند!»\nبگو: «کسی این قرآن را فرستاده که اسرار آسمان‌ها و زمین و ازجمله نیت‌های شومتان را می‌داند؛ البته او آمرزندۀ مهربان است.»\nبه‌تمسخر گفتند: «این دیگر چه پیامبرى است؟! مثل مردم عادی، آب و غذا مى‌خورد و در کوچه و بازار رفت‌وآمد می‌کند! چرا لااقل فرشته‌اى به‌سویش فرستاده نشده تا دوتایی با هم هشدار دهند؟!\nیا دست‌کم گنجی نمی‌افتد جلوی پایش یا باغی ندارد که از آن اِمرار معاش کند؟!» چنین بدکارهایی به مسلمانان گفتند: «فقط دنبال آدمی جادوشده راه افتاده‌اید!»\nببین چه حرف‌های بی‌اساسی دربارۀ تو می‌زنند! از جادۀ عقل و انصاف خارج شده‌اند و دیگر راه به جایی نمی‌برند.\nپربرکت است آن‌که اگر مصلحت بداند، بهتر از این‌ها را همین جا به تو عنایت می‌کند: باغ‌هایی پردرخت که در آن‌ها جوی‌ها روان است. قصرهایی باشکوه هم نصیبت می‌کند.\nنه، فقط بهانه می‌آورند! در واقع قیامت را دروغ می‌دانند و برای آن‌هایی که قیامت را دروغ بدانند، آتشی شعله‌ور آماده کرده‌ایم!\nچون آتش از فاصله‌ای دور ببیندشان، چنان به جوش و خروش درمی‌آید که آن‌ها هم صدایش را می‌شنوند!\nوقتی کت‌بسته به جای تنگ و تاریکی در جهنم پرتاب شوند، آنجاست که هر لحظه آرزوی مرگ می‌کنند!\nآن روز نه یک بار، بلکه بارها و بارها، باید آرزوی مرگ کنید!\nپیامبر، بگو: «این آتشِ زجرآور بهتر است یا بهشت جاودانی که به خودمراقبان وعده داده‌اند؟!» بله، پاداش و سرانجامشان همین است.\nدر آنجا هرچه دلشان بخواهد، برایشان فراهم است و آنجا ماندنی‌اند. اجرای این وعده را، که نهایت‌آرزوی خودمراقبان است، خدا بر عهده گرفته است.\nروزى، خدا بت‌پرست‌ها را با معبودهایی جمع مى‌کند که به‌جاى او مى‌پرستیدند. از معبودها مى‌پرسد: «آیا شما بودید که این مردم را به بیراهه کشاندید یا اینکه خودشان گمراه شدند؟»\nمعبودها می‌گویند: «پناه بر خدا! اصلاً جایی نداشت که بخواهیم به‌جای تو کس‌وکاری براى خود بگیریم. تو آن‌ها و پدرانشان را غرقِ نازونعمت کردی؛ اما به‌جای شکر نعمت، یادت را فراموش کردند و به فساد و تباهی کشیده شدند.»\nخدا به بت‌پرست‌ها می‌گوید: «خب، معبودها هم حرف‌هایتان را دروغ دانستند! با این حساب، نه دیگر می‌توانید عذاب را از خودتان دور کنید و نه از کسی کمک بگیرید. هر کدامتان که بد کرده باشید، عذابی بی‌اندازه به او می‌چشانیم.»\nقبل از تو هم، همۀ پیامبرانی که فرستادیم، مثل مردم عادی آب و غذا می‌خوردند و در کوچه و بازار رفت‌وآمد می‌کردند. با همین کارها، شما را مایۀ آزمایش همدیگر قرار داده‌ایم. آیا در سختی‌های این راه صبر می‌کنید؟ به‌هرحال، خدا از احوالتان آگاه است.\nکسانی که انتظار دیدار ما را ندارند، می‌گویند: «پس چرا فرشتگان بر ما فرستاده نشده‌اند؟! اصلاً چرا خدا را نمی‌بینیم؟!» آن‌ها دچار خودبزرگ‌بینی شده‌اند و سرکشی را از حد گذرانده‌اند!\nوقت مرگ که فرشتگان را ببینند، برای چنین گناهکارهایی ‌اصلاً خبر خوشی در کار نیست. با التماس، به فرشتگان می‌گویند: «رحم کنید به ما!»\nبعد، سراغ کارهای خوبی می‌رویم که بدون نیتِ درست انجام داده‌اند و آن‌ها را غباری پراکنده می‌کنیم!\nاما بهشتیان در آن روز در بهترین جایگاه و خوب‌ترین استراحتگاه‌اند.\nروزی که پرده‌ها کنار برود و فرشتگان به‌نحوی بی‌سابقه فرستاده شوند،\nآن روز معلوم می‌شود که حرف اول و آخر را حق و حقیقت می‌زند و آن‌هم در اختیار خداست.برای بی‌دین‌ها روز طاقت‌فرسایی است.\nروزی که هر بدکاری پشت دست‌هایش را گاز می‌گیرد و با آه‌وحسرت می‌گوید: «کاش سبک زندگی‌ام را هماهنگ با پیامبر کرده بودم.\nای وایِ من! کاش با فلانی دوست نمی‌شدم.\nبا آنکه تعلیمات قرآن به دستم رسیده بود، مرا از زندگی‌کردن طبق آن، منحرف کرد.» بله، چنین شیطان‌هایی همیشه انسان را در زمان نیاز، تنها می‌گذارند!»\nدر ضمن، پیامبر اسلام شکایت کرد: «خدایا، قوم من پشت سرِ قرآن بدوبیراه می‌گویند!»\nهمین‌طور، سرِ راه هر پیامبری که از بعضی‌هایشان یاد خواهیم کرد، از این قبیل دشمنان گناهکار قرار دادیم. نگران نباش: همین بس که خدا راهنما و یاور باشد\nبی‌دین‌ها اعتراض دیگری کردند: «چرا قرآن یکجا بر او فرستاده نشده؟!» غافل از آنکه قرآن را به‌تدریج و با ترتیب خاصی می‌فرستیم تا دلت را با آن قرص کنیم\nو تا اینکه هر وقت در برابرِ تو و حرف‌هایت بهانه‌جویی و اشکال‌تراشی کردند، پاسخ به‌موقع و توضیح مناسب بدهیم!\nچنین کسانی را که به‌رواُفتاده و کشان‌کشان به‌طرف جهنم می‌‌برند، از همه بدتر است جایشان و از همه گمراه‌ترند.\nبه موسی هم، تورات را دادیم و برادرش هارون را همراه و دستیارش کردیم.\nبه آنان مأموریت دادیم: «به‌سوی مردمی بروید که آیه‌ها و نشانه‌های ما را دروغ دانسته‌اند.» اما کار به جایی رسید که حسابی دمار از روزگارشان درآوردیم!\nقوم نوح را هم، وقتی پیامبران را دروغگو دانستند، غرق کردیم و مایۀ عبرتی برای دیگران قرار دادیم. برای چنین بدکارهایی عذابی زجرآور آماده کرده‌ایم.\nقوم عاد و ثمود و اصحاب رَس و خیلی از نسل‌هایی را که در خلال این سال‌ها زندگی می‌کردند، به خاک سیاه نشاندیم!\nبرای تک‌تکشان نکته‌های فراوانی آورده بودیم؛ اما فایده نکرد و دست‌آخر همگی‌شان را خرد‌وخمیر کردیم.\nبت‌پرست‌های مکه از شهر قوم لوط که باران بلا بر آن باریده است، عبور کرده‌اند! مگر آنجا را نمی‌دیده‌اند؟! چرا، می‌دیده‌اند؛ ولی امید و اعتقادی به قیامت نداشته و ندارند!\nوقتی تو را ببینند، فقط به‌مسخره‌ات می‌گیرند: «این است آن کسی که خدا به‌پیامبری فرستاده؟!\nاگر پای اعتقادمان به بت‌ها نایستاده بودیم، چیزی نمانده بود که از راهِ این معبودها به‌درِمان کند!» وقتی عذاب الهی را ببینند، خواهند فهمید چه کسی گمراه‌تر است!\nای پیامبر، نظرت چیست دربارۀ کسی که هواپرست است؟! تو می‌توانی مراقبش باشی که گمراه نشود؟!\nتازه،‌خیال می‌کنی که بیشترشان گوش به حرف می‌دهند یا عقلشان را به‌کار می‌اندازند؟! آن‌ها را جز به چهارپایان نمی‌توان شبیه دانست. حتی گمراه‌ترند!\nمگر ندیدی که خدا، در قسمتی از روز، چطور سایه‌ها را می‌کِشد؟ اگر می‌خواست، برای همیشه ثابت نگهشان می‌داشت؛ اما وجود سایه را به نور خورشید وابسته کردیم!\nبعد، سایه‌ها را آرام‌آرام کوتاه می‌کنیم.\nاوست که شب را مثل پوششی برایتان کرده است، خواب را هم مایۀ استراحت و آرامشتان و روز را زمان کار و فعالیتتان\nهم‌اوست که بادها را می‌فرستد تا مژده‌رسان بارانِ رحمتش باشند. بعد، از آسمان، آبی بسیار تمیز به‌صورت برف و باران می‌فرستیم\nتا به‌برکتش، زمین‌های مرده را زنده کنیم و چهارپایان و انسان‌های فراوانی را که آفریده‌ایم، سیراب کنیم.\nبرف و باران را در مناطق مختلف زمین می‌بارانیم تا مردم به‌خود بیایند و شکر کنند؛ ولی بیشترشان جز ناشکری کار دیگری بلد نیستند!\nاگر صلاح می‌دانستیم، از این به‌بعد هم، برای هر دیاری پیامبری جداگانه می‌فرستادیم؛ اما تو پیامبرِ همه‌ای.\nپس، دنباله‌روِ بی‌دین‌ها نباش و با معارف قرآن، به مبارزۀ فرهنگی با آن‌ها بپرداز.\nهم‌اوست که دو دریا را به‌هم می‌رساند‌: این‌یکی شیرین ‌و گواراست و آن‌یکی شور و بدمزه. بینشان انگار دیواری ایجاد می‌کند که تا مدتی مخلوط نمی‌شوند\nهم‌اوست که انسانی به این عظمت را از آب می‌آفریند و برایش رابطۀ نَسبی و سببی قرار می‌دهد. بله، صاحب‌اختیار تو می‌تواند.\nبه‌جای خدا، بت‌هایی را می‌پرستند که به آن‌ها نه سودی می‌رسانند‌و‌نه ضرری می‌زنند. تازه، بی‌دین‌ها خودشان بت‌هایشان را تروخشک می‌کنند!\nبله، تو را فقط مژده‌دهنده و هشدار‌دهنده فرستاده‌ایم.\nبگو: «من که برای رساندن قرآن، از شما مزدی نمی‌خواهم! همین برایم بس است که هرکس می‌خواهد، با عمل به دستورهایش به‌طرف خدا راه بیفتد.»\nبر آن زنده‌ای که هرگز نمی‌میرد، تکیه و توکل کن و از سرِ سپاس، به پاکی یادش کن. همین بس که او از گناهان بندگانش آگاه باشد.\nهمان‌که آسمان‌ها و زمین را و آنچه میان آن‌هاست، در طول شش مرحله آفرید. آن‌وقت، بر مقام فرمانرواییِ جهان تکیه زد. او خدای رحمان است. حقیقت را از چنین خدای آگاهی بپرس.\nوقتی به آن‌ها گفته شود: «در برابر خدای رحمان سجده کنید»، خودشان را به نفهمی می‌زنند و می‌گویند: «خدای رحمان دیگر چیست؟! در برابر چیزی سجده کنیم که تـو فرمانمان می‌دهی؟!» بله، این دعوت فقط نفرتشان را بیشتر می‌کند!\nپربرکت است آن‌که در آسمان، صورت‌های فلکی گذاشته است و خورشیدی درخشان و ماهی تابان در آن پدید آورده\nهم‌اوست که شب و ‌روز را در رفت‌و‌آمد قرار داده است، برای آن‌هایی که بخواهند به‌خود بیایند یا شکر کنند\nبندگان واقعیِ خدای رحمان کسانی‌اند که در زندگی اجتماعی متواضعانه رفتار می‌کنند و وقتی آدم‌های نفهم با آنان بی‌ادبانه رفتار می‌کنند، با مُدارا و ملایمت پاسخ می‌دهند.\nآنان در حال سجده و ایستاده، برای خدا شب‌زنده‌داری می‌کنند\nو این‌طور دعا می‌کنند: «خدایا، شرّ عذاب جهنم را از سرمان کوتاه کن که عذاب جهنم، مصیبتی بی‌پایان است\nو بد جا و مکانی!»\nدر خرج‌کردن هم نه ولخرجی می‌کنند و نه خسیس‌بازی درمی‌آورند؛ بلکه راه میانۀ این دو را در پیش می‌گیرند.\nدیگر اینکه هم‌ردیف خدا، معبود دیگری را صدا نمی‌زنند. همچنین، آدم بی‌گناهی را که خدا جانش را محترم می‌داند، نمی‌کشند؛ مگر اینکه شرعاً حقّش باشد. زنا هم نمی‌کنند. آن‌هایی که چنین کارهای زشتی مرتکب شوند، دچار سهل‌انگاریِ فاحشی شده‌‌اند.\nروز قیامت، عذابشان دوچندان می‌شود و همیشه با خفت‌وخواری در عذاب می‌مانند؛\nمگر آنانی که دست از بت‌پرستی بردارند و ایمان بیاورند و کار خوب بکنند. خدا هم، بدی‌هایشان را تبدیل به خوبی‌ها می‌کند؛ زیرا خدا آمرزندۀ مهربان است.\nبله، آنانی که از گناهان توبه کنند و کار خوب کنند، دارند درست‌وحسابی به‌سوی خدا برمی‌گردند.\nهمچنین، این بندگان در مجالس لهْو و لَعِب شرکت نمی‌کنند. وقتی هم با رفتار بیهوده‌ای روبه‌رو می‌شوند، با بزرگواری از کنارش می‌گذرند.\nوقتی آنان را با آیه‌های خدا به‌خود آورند، به آن فکر می‌کنند و چشم‌وگوش‌بسته قبولش نمی‌کنند\nبالاخره اینکه دعا می‌کنند: «خدایا، کاری کن که همسران و بچه‌هایمان چشم‌وچراغ و مایۀ عزت ما باشند و ما را الگوی خودمراقبان کن.»\nبله، به‌پاس صبری که کرده‌اند، خانه‌های بهشتی تقدیمشان می‌کنند و در آنجا با کمال احترام و ادب به استقبالشان می‌روند.\nهمیشه آنجا ماندنی‌اند که خوب جا و مکانی است!\nبه بت‌پرست‌ها بگو: «اگر برای دعوتتان به اسلام نبود، خدا اعتنایی به شما نمی‌کرد؛ چون آیه‌های الهی را دروغ دانسته‌اید. بالاخره نتیجۀ این کار برای همیشه گریبانتان را خواهد گرفت.»\nطا، سین، میم.\nاین است آیه‌های کتابی که معلوم است کلام خداست.\nنکند خودت را هلاک بکنی از اینکه بت‌پرست‌ها ایمان نمی‌آورند!\nاگر بخواهیم، می‌توانیم چنان معجزه‌ای از آسمان برایشان بفرستیم که به آن گردن نهند و به‌زور ایمان آورند!\nهر سخن تازه‌ای از طرف خدای رحمان برای آن‌ها می‌آید، به آن بی‌اعتنایند.\nاین یعنی، آن سخنان را دروغ می‌دانند. پس همان پیشگویی‌هایی که مسخره‌اش می‌کردند، به‌همین زودی‌ها در حقّشان به واقعیت می‌پیوندد!\nمگر به زمین نگاه نمی‌کنند که چقدر حیوان و گیاه سودمندِ نر و ماده در آن پرورش داده‌ایم؟!\nدر این‌همه، نشانه‌ای از یکتاییِ خداست؛ ولی بیشترشان باور نمی‌کنند\nالبته فقط صاحب‌اختیار توست شکست‌ناپذیرِ مهربان.\nزمانی، خدا موسی را صدا زد: «به‌سوی جماعت ستمکار برو،\nهمان فرعونیان؛ که آیا از ظلم و جنایت دست برنمی‌دارند؟!»\nگفت: «خدایا، می‌ترسم به من نسبت دروغ بدهند.\nاین مأموریت بر سینه‌ام سنگینی می‌کند و زبانم آن‌طورکه بایدوشاید روان نیست؛ پس فرشتۀ وحی را برای هارون هم بفرست تا دستیارم باشد.\nدر ضمن، به‌نظرشان به گردنم گناهی هست که می‌ترسم به‌خاطرش مرا بکشند.»\nفرمود: «هرگز تو را نمی‌کشند. با معجزه‌هایمان بروید که ما در کنار شما و فرعونیان حرف‌ها ‌را خوب می‌شنویم\nسراغ فرعون بروید و بگویید: ’ما فرستادۀ صاحبِ جهانیانیم.\nدست از سرِ بنی‌اسرائیل بردار و بگذار با ما بیایند.‘» رفتند و گفتند.\nفرعون گفت: «مگر تو را از بچگی‌ات بین خودمان بزرگ نکردیم؟ مگر چندین سال از عمرت را بین ما نگذراندی؟\nآن‌وقت، تو این‌همه خوبی را نادیده گرفتی و کاری را کردی که نبایست می‌کردی!»\nموسی گفت: «در آن لحظه‌ای که آن کار را کردم، چه می‌دانستم این‌طور می‌شود!\nبعدش هم، چون از بی‌عدالتی‌تان می‌ترسیدم، پا به فرار گذاشتم. این گذشت، تا اینکه خدا حکمت یادم داد و پیامبرم کرد.\nتازه، این چه منّتی است که سرِ من می‌گذاری که کودک‌کشی به‌راه انداختی و مرا از پدر و مادرم جدا کردی؟!»\nفرعون به حرف اول موسی برگشت: «خب، صاحبِ جهانیان چیست؟!»\nپاسخ داد: «همان صاحب آسمان‌ها و زمین و آنچه میان آن‌هاست؛ البته اگر باور می‌کنید...»\nفرعون به اطرافیانش گفت: «نمی‌شنوید؟!»\nموسی ادامه داد: «... صاحب‌اختیار شما و نیاکان شما...»\nفرعون باز وسط پرید: «این پیامبری که برایتان فرستاده شده، واقعاً دیوانه است!»\nموسی دوباره ادامه داد: «... صاحب مشرق و مغرب و آنچه میان آن‌هاست؛ البته اگر عقلتان را به‌کار بیندازید.»\nفرعون تهدید کرد: «اگر صاحب‌اختیاری غیر از من انتخاب کنی، به سیاه‌چال می‌اندازمت.»\nپاسخ داد: «حتی اگر برایت معجزه‌هایی واضح آورده باشم؟!»\nگفت: «اگر راست می‌گویی، خب نشانمان بده.»\nموسی چوب‌دستی‌اش را انداخت. یک‌دفعه اژدهایی واقعی شد!\nدستش را هم از زیر بغلش بیرون آورد. ناگهان جلوی چشم حضّار درخشان شد!\nفرعون به اطرافیانش گفت: «این مرد واقعاً جادوگر کاربلدی است!\nنقشه‌اش این است که با جادویش از کشورتان بیرونتان کند. نظرتان چیست؟»\nمشاوران فرعون گفتند: «موسی و برادرش هارون را چند روزی دست‌به‌سر کن و مأمورانی را به تمام شهرها بفرست\nتا همۀ جادوگرهای کاربلد مصر را پیشت بیاورند.»\nجادوگرها را در روزی معیّن به وعده‌گاه آوردند.\nبه مردم هم گفتند: «سرِ قرار جمع می‌شوید\nتا اگر جادوگرها پیروز شدند، تشویقشان کنیم؟»\nوقتی جادوگرها حاضر شدند، اولِ کار به فرعون گفتند: «اگر ما پیروز شویم، آیا پاداش خوبی برایمان در نظر گرفته شده؟»\nجواب داد: «بله. به‌علاوه، شما حتماً از نزدیکان دربار می‌شوید.»\nموسی به جادوگرها گفت: «هرچه در چنته دارید، رو کنید.»\nریسمان‌ها و چوب‌دستی‌هایشان را انداختند و گفتند: «به جاه و جلال فرعون قسم که ما حتماً پیروزیم!»\nبعد، موسی چوب‌دستی‌اش را انداخت. ناگهان چشم‌بندی‌هایشان را در یک چشم‌به‌هم‌زدن، خنثی کرد!\nکار که به اینجا رسید، جادوگرها بی‌اختیار به سجده افتادند\nو اعتراف کردند: «به صاحب‌اختیار جهانیان ایمان آوردیم\nهمان خدای موسی و هارون.»\nفرعون عصبانی شد: «یعنی به موسی ایمان آوردید، آن‌هم بی‌اجازۀ من؟! لابد او سردستۀ شماست و جادو یادتان داده! حتماً و به‌زودی حساب کار دستتان می‌آید: دست و پایتان را ضربدری، یکی از راست و یکی از چپ، قطع می‌کنم و همه‌تان را به صُلّابه می‌کشم!»\nجادوگرها گفتند: «اصلاً مهم نیست؛ چون آخرعاقبتِ ما فقط به خدا ختم می‌شود.\nامیدواریم خدا خطاهایمان را ببخشد؛ چون ما اولین گروهی هستیم که به موسی ایمان آورده‌ایم.»\nبه موسی وحی کردیم که بندگانم یعنی بنی‌اسرائیل را شبانه از شهر بیرون ببر؛ چون تحت تعقیب هستید!\nفرعون، وقتی فهمید، مأمورانی برای بسیج نیروها به شهرها فرستاد\nو این‌طور شایع کرد: «این‌ها گروهکی کم‌تعدادند\nکه ما را به‌خشم آورده‌اند.\nهمگی‌مان آماده‌باش هستیم و باید هم باشیم.»\nبدین‌ترتیب، از باغ‌ها و چشمه‌سارها بیرونشان کردیم\nو نیز از خزانۀ گنج‌ها و اقامتگاه‌های پُرنازونعمت.\nچنین شد عاقبتشان و بنی‌اسرائیل را وارث آن امکانات کردیم.\nسپاه فرعون به‌وقت طلوع آفتاب به بنی‌اسرائیل رسیدند\nهمین‌که دو گروه همدیگر را دیدند، همراهان موسی با ترس‌ولرز گفتند: «یقیناً گیر افتادیم!»\nاما موسی با آرامش گفت: «هرگز! آخر، خدا کنار من است و خیلی زود راه نجات را نشانم می‌دهد.»\nپس به موسی وحی کردیم: «با چوب‌دستی‌ات به دریا بزن.» دریا از هم شکافته شد و هر طرفش مثل کوهی بزرگ، ثابت ماند!\nسپاه فرعون را به نزدیک دریا کشاندیم.\nموسی و همۀ همراهانش را با عبور از دریا نجات دادیم\nو فرعون و سپاهیانش را در حال عبور از دریا غرق کردیم.\nدر داستان موسی و فرعون عبرتی بود؛ ولی بیشتر مردمِ آن زمان ایمان نیاوردند.\nالبته فقط صاحب‌اختیار توست شکست‌ناپذیرِ مهربان.\nهمچنین، داستان ابراهیم را برای بت‌پرست‌ها بگو.\nوقتی از عمو و قومش پرسید: «چه می‌پرستید؟»،\nجواب ‌دادند: «بت‌هایی بلندمرتبه را می‌پرستیم و همیشه مشغول عبادتشان هستیم.»\nدوباره پرسید: «خب، وقتی صدایشان می‌زنید، به حرفتان گوش می‌دهند؟!\nیا به شما سودی می‌رسانند یا ضرری می‌زنند؟!»\nجواب دادند: «اصلاً ما دیدیم پدرانمان هم همین کار را می‌کردند.»\nگفت: «آیا متوجهید که آنچه با تقلید کورکورانه می‌پرستید\nشما و نیاکانتان،\nدر واقع،‌همه دشمن من‌اند؟ اما صاحبِ جهانیان دوست من است\nهمان‌که مرا آفریده و در راه کمال قرارم داده است.\nبه من غذا می‌دهد و سیرابم می‌کند.\nوقتی بیمار می‌شوم، شفایم می‌دهد.\nمرا می‌میراند و بعدش، زنده‌ام می‌کند.\nو بالاخره، همان‌که امیدوارم در روز جزا از خطاهای احتمالی‌ام بگذرد.\nخدایا، به من حکمت  ببخش و مرا به شایستگان برتر ملحق فرما.\nنامی نیک از من در بین آیندگان به‌یادگار بگذار.\nمرا از وارثان بهشت پُرنازونعمت قرار بده.\nعمویم را بیامرز که او راه درست را  گم کرده است.\nروزی هم که مردم دوباره زنده می‌شوند، خواروزارم نکن؛\nهمان روزی که نه مالی به‌درد می‌خورد و نه بچه‌ای.\nفقط کسی سود می‌برد که با دلی پاک پیش خدا بیاید.»\nآن روز، بهشت در دسترس خودمراقبان گذاشته می‌شود!\nدوزخ را هم به گمراهان نشان می‌دهند.\nاز آن‌ها می‌پرسند: «پس کو آن بت‌هایی که به‌جای خدا می‌پرستیدید؟!\nآیا می‌توانند کمکتان کنند یا حتی از خودشان دفاع کنند؟!»\nآخرش، آن‌ها و بت‌پرست‌های گمراه را با صورت پرت می‌کنند تهِ جهنم\nو همۀ سپاهیان ابلیس را هم!\nآنجا همه به‌جانِ هم می‌افتند. گمراهان به بت‌ها می‌گویند:\n«به خدا قسم، ما غرق گمراهی بودیم\nکه شما را هم‌ردیفِ صاحبِ جهانیان گرفتیم.\nالبته، فقط گناهکارهای گمراه‌کننده گمراهمان کردند.\nحالا دیگر نه شفاعت‌کننده‌ای داریم\nو نه دوست دلسوزی\nکاش می‌شد یک بار هم که شده، به دنیا برگردیم تا مؤمن بشویم!»\nدر داستان ابراهیم عبرتی بود؛ ولی بیشترِ مردمِ آن زمان ایمان نیاوردند.\nالبته فقط صاحب‌اختیار توست شکست‌ناپذیرِ مهربان.\nمردم زمان نوح هم، پیامبران را دروغگو دانستند\nهمشهری‌شان، نوح، به آن‌ها گفت: «چرا حواستان نیست چه می‌گویید؟!\nمن برایتان پیامبری قابل‌اعتمادم.\nدر حضور خدا، مراقب رفتارتان باشید و از من الگو بگیرید.\nمن که برای تبلیغ دین مزدی از شما نمی‌خواهم! مزدم تنها به‌عهدۀ صاحبِ جهانیان است.\nاز مخالفت با خدا بپرهیزید و از من فرمان ببرید.»\nخواص بی‌دین جامعه گفتند: «یعنی حرف‌هایت را باور کنیم، با آنکه مشتی پابرهنه راه افتاده‌اند پشت‌سرت؟!»\nگفت: «لازم نیست بدانم که پیروانم چه موقعیتی در اجتماع دارند.\nتشخیص موقعیتِ واقعی‌شان با خداست و بس. کاش درک می‌کردید!\nدر‌هرحال، من این مؤمنان را از خودم دور نمی‌کنم.\nمن فقط هشداردهنده‌ای باصراحتم.»\nتهدید کردند: «اگر دست از این حرف‌هایت برنداری، به حسابت می‌رسیم!»\nگفت: «خدایا، قوم من واقعاً مرا دروغگو می‌دانند.\nدرگیریِ ما و این‌ها را به‌طور کامل، حل‌وفصل کن و من و مؤمنانِ همراهم را نجات بده.»\nسرانجام، او و آنانی را نجات دادیم که در کشتیِ مجهز همراهش بودند\nو بعدش، بقیه را غرق کردیم.\nدر داستان نوح عبرتی بود؛ ولی بیشترِ مردمِ آن زمان ایمان نیاوردند\nالبته فقط صاحب‌اختیار توست شکست‌ناپذیرِ مهربان.\nمردم عاد هم، پیامبران را دروغگو دانستند.\nهمشهری‌شان، هود، به آن‌ها گفت: «چرا حواستان نیست چه می‌گویید؟!\nمن برایتان پیامبری قابل‌اعتمادم.\nدر حضور خدا، مراقب رفتارتان باشید و از من الگو بگیرید.\nمن که برای تبلیغ دین مزدی از شما نمی‌خواهم! مزدم تنها به‌عهدۀ صاحبِ جهانیان است.\nآیا از سرِ هواوهوس، بر هر مکان بلندی، ویلایی بنا می‌کنید؟!\nو به خیال عمری جاویدان، برج‌هایی مستحکم می‌سازید؟!\nو هنگام تنبیهِ زیردستان، با بی‌رحمیِ تمام رفتار می‌کنید؟!\nاز مخالفت با خدا بپرهیزید و پیرو من باشید\nاز مخالفت با کسی بترسید که کمکتان کرده با آنچه می‌دانید:\nکمکتان کرده است با چهارپایان و بچه‌هایتان\nو باغ‌هایی خوش‌سایبان و چشمه‌سارهایی روان.\nمن می‌ترسم گرفتار عذابِ روزی هولناک شوید!»\nخواص بی‌دین در جواب هود گفتند: «چه پند و اندرزمان بدهی چه ندهی، فرقی به حالمان ندارد!\nاین حرف‌ها چیزی جز خرافات گذشتگان نیست\nو ما هرگز عذاب نخواهیم شد!»\nپس به هود اَنگ دروغگویی زدند. ما هم نابودشان کردیم.در داستان هود عبرتی بود؛ ولی بیشترِ مردمِ آن زمان ایمان نیاوردند.\nالبته فقط صاحب‌اختیار توست شکست‌ناپذیرِ مهربان.\nمردم ثمود هم، پیامبران را دروغگو دانستند.\nهمشهری‌شان، صالح، به آن‌ها گفت: «چرا حواستان نیست چه می‌گویید؟!\nمن برایتان پیامبری قابل‌اعتمادم.\nدر حضور خدا، مراقب رفتارتان باشید و از من الگو بگیرید.\nمن که برای تبلیغ دین مزدی از شما نمی‌خواهم! مزدم تنها به‌عهدۀ صاحبِ جهانیان است.\nنکند خیال می‌کنید شما را همیشه در همین نازونعمت باقی می‌گذارند؟!\nدر باغ‌هایی پردرخت و چشمه‌سارهایی خنک\nو مزارعی سرسبز و نخلستان‌هایی با شکوفه‌های پربار؟!\nماهرانه هم در دل کوه‌ها خانه بتراشید؟!\nاز مخالفت با خدا بپرهیزید و پیرو من باشید\nو از سبک زندگی اَشرافِ اسراف‌کار تقلید نکنید؛\nهمان کسانی که در جامعه به فساد و فحشا مشغول‌اند و سودی به‌حال مردم ندارند!»\nخواص بی‌دین در جواب صالح گفتند: «تو را حتماً جادو کرده‌اند!\nتو هم فقط انسانی هستی مثل ما. اگر راست می‌گویی، معجزه‌ای بیاور.»\nگفت: «این ماده‌شتر معجزۀ خداست. آب این چشمه یک روز سهم اوست و یک روز سهم شما.\nآزاری به او نرسانید: مبادا عذاب روزی هولناک دامن‌گیرتان شود!»\nولی آن‌ها شترِ صالح را از پا درآوردند. بعد، با دیدن عذاب پشیمان شدند؛\nولی چون توبۀ هنگام دیدن عذاب سودی ندارد، عذاب الهی در برِشان گرفت.در داستان صالح عبرتی بود؛ ولی بیشترِ مردمِ آن زمان ایمان نیاوردند.\nالبته فقط صاحب‌اختیار توست شکست‌ناپذیرِ مهربان.\nمردم لوط هم، پیامبران را دروغگو دانستند\nهمشهری‌شان، لوط، به آن‌ها گفت: «چرا حواستان نیست چه می‌گویید؟!\nمن برایتان پیامبری قابل‌اعتمادم.\nدر حضور خدا، مراقب رفتارتان باشید و از من الگو بگیرید.\nمن که برای تبلیغ دین مزدی از شما نمی‌خواهم! مزدم تنها به‌عهدۀ صاحبِ جهانیان است.\nاز بین این‌همه مخلوقات، چرا فقط شما همجنس‌بازی مى‌کنید؟!\nو اندام همسرانتان را که خدا برایتان آفریده است، رها می‌کنید؟! اصلاً شما جماعتی زیاده‌خواه هستید!»\nاما به‌جای حرف‌شنوی، تهدیدش کردند: «اگر دست از این حرف‌ها برنداری، شک نکن که از شهر بیرونت می‌اندازیم!»\nگفت: «به‌هرحال، من از این عمل زشتتان متنفرم\nخدایا، من و خانواده‌ام را از دست این کارشان خلاص کن.»\nپس لوط و همۀ خانواده‌اش را نجات دادیم؛\nجز زن پیرش را که با جامانده‌ها گرفتار عذاب شد.\nآن‌وقت، دمار از روزگار بقیۀ مردم شهر درآوردیم:\nبا گِل‌هایی سفت، سنگ‌بارانشان کردیم! خیلی وحشتناک بود سنگ‌بارانِ این هشدارداده‌شده‌ها!\nدر داستان لوط عبرتی بود؛ ولی بیشترِ مردمِ آن زمان ایمان نیاوردند.\nالبته فقط صاحب‌اختیار توست شکست‌ناپذیرِ مهربان.\nاهالی اَیکه هم، پیامبران را دروغگو دانستند.\nهمشهری‌شان، شُعیب، به آن‌ها گفت: «چرا حواستان نیست چه می‌گویید؟!\nمن برایتان پیامبری قابل‌اعتمادم.\nدر حضور خدا، مراقب رفتارتان باشید و از من الگو بگیرید.\nمن که برای تبلیغ دین مزدی از شما نمی‌خواهم! مزدم تنها به‌عهدۀ صاحبِ جهانیان است.\nبه‌وقت فروش، درست بکشید و کم‌فروشی نکنید\nو از ترازوی دقیق استفاده کنید.\nاز حق مردم چیزی کم نگذارید و با سودجویی، نظم اقتصادی جامعه را به‌هم نریزید.\nدر ضمن، بپرهیزید از مخالفت با کسی که شما و ملت‌های گذشته را آفریده است.»\nآن‌ها گفتند: «تو را حتماً جادو کرده‌اند!\nتو هم فقط انسانی هستی مثل ما. جدّاً فکر می‌کنیم که تو دروغگویی.\nحالا اگر راست می‌گویی، شهاب‌سنگ‌هایی از آسمان بر سرمان فرو بریز.»\nشُعیب گفت: «خدا از رفتارتان و روش برخورد با آن آگاه‌تر است.»\nبعد، به او اَنگ دروغگویی زدند. دست‌آخر، در روزی کاملاً ابری، صاعقه‌هایی مرگ‌بار  در برِشان گرفت. آن عذاب در روزی هولناک واقع شد!\nدر داستان شُعیب عبرتی بود؛ ولی بیشترِ مردمِ آن زمان ایمان نیاوردند.\nالبته فقط صاحب‌اختیار توست شکست‌ناپذیرِ مهربان\nبی‌تردید این قرآن فرستادۀ صاحبِ جهانیان است.\nآن را جبرئیل بر قلبت فرستاده است\nتا هشداردهنده باشی.\nبه زبان عربیِ رسا و شیوا\nمژدۀ آمدن قرآن در کتاب پیامبرانِ گذشته نیز آمده است.\nآیا همین یک نشانه برای بت‌پرست‌ها کافی نیست که عالمان بنی‌اسرائیل از آن مژده اطلاع دارند؟!\nبه‌فرض، قرآن را به زبان غیرعربی بر یک غیرعرب می‌فرستادیم\nو او آن را برای عرب‌زبان‌ها می‌خواند، اصلاً به آن ایمان نمی‌آوردند!\nالبته طبق روشمان در هدایت همگان، پیام‌های قرآن را به‌صورت شفاف به گناهکارها می‌فهمانیم.\nبااین‌همه، به آن ایمان نمی‌آورند تا اینکه عذاب زجرآورِ لحظۀ مرگ را به‌چشم خود ببینند\nکه یک‌دفعه و در اوج بی‌خبری سراغشان می‌آید.\nدر آن لحظه‌ها می‌گویند: «آیا مهلتی به ما داده خواهد شد؟!»\nبا این حساب، باز هم عذاب فوری می‌خواهند؟!\nمگر نمی‌دانی که اگر سال‌های سال از دنیا برخوردارشان کنیم\nو بعدش آن عذابِ وعده‌شده سراغشان بیاید،\nآن چند سال برخورداریِ بیشتر هم، دردی از آن‌ها دوا نخواهد کرد؟!\nهر شهری را که نابود کردیم، حتماً‌قبلش هشداردهندگانی داشتند\nتا ساکنانش را به‌‌خود بیاورند؛ زیرا ما به کسی بد نمی‌کنیم.\nبله، جنّیانِ شرور پیک وحی نبوده‌اند.\nآن‌ها نه لیاقتِ این را دارند و نه توانش را؛\nزیرا آن‌ها از شنیدن مستقیمِ کلام الهی محروم‌اند.\nبا توجه به همۀ این‌ها، هم‌ردیفِ خدا معبود دیگری را صدا نزن که عذاب می‌شوی.\nمأموریت علنی‌ات را هم از خویشان نزدیکت شروع کن.\nهر کدامشان با باورکردن حرف‌هایت پیرو تو شدند، زیر پَروبالشان را بگیر.\nاگر هم از تو نافرمانی کردند، بگو: «من دیگر کاری به کارتان ندارم!»\nهمچنین، بر آن شکست‌ناپذیرِ مهربان توکل کن؛\nهمان‌که وقتی به نماز می‌ایستی، تو را می‌بیند\nو حالاتت را میان سجده‌کنندگان زیر نظر دارد.\nزیرا فقط اوست شنوای دعاها و دانای نیازها.\nبه بت‌پرست‌ها بگو: «خبرتان بکنم که جنّیانِ شرور بر چه کسی فرود می‌آیند؟!\nبر هر دروغ‌بافِ سهل‌انگاری فرود می‌آیند\nو شنیده‌های خودشان را در فکر و دلش می‌اندازند و بیشترشان هم دروغگویند.\nمن شاعری خیال‌پرداز نیستم؛چون مردمِ گمراه دنبال چنین شاعرانی راه می‌افتند.»\nمگر ندیدی که آن‌ها از هر دری سخن می‌گویند؟!\nو حرف‌هایی می‌زنند که خودشان به آن عمل نمی‌کنند؟!\nجز آن شاعرانِ مؤمنی که کارهای خوب می‌کنند و خیلی به‌یاد خدا هستند و بعد از آنکه ستم می‌بینند، انتقامشان را به زبان شعر می‌گیرند. به‌زودی بت‌پرست‌های ستمگر می‌فهمند که در چه چاهی گرفتار شده‌اند!\nطا، سین.آیه‌های قرآن و کتابی رسا و شیوا پیشِ روی شماست\nکه مایۀ هدایت و بشارت است برای مؤمنان؛\nهمان کسانی که نماز را با آدابش می‌خوانند و صدقه می‌دهند و آخرت را واقعاً باور دارند.\nولی کسانی که آخرت را باور ندارند، کارهای زشتشان را در نظرشان رنگ‌ولعاب می‌دهیم تا همچنان سرگردان بمانند.\nآن‌ها به عذابی سخت گرفتار می‌شوند و ورشکسته‌ترینِ مردم در آخرت‌اند!\nبه‌یقین، تو قرآن را از کاردرستِ دانایی یاد می‌گیری.\nزمانی، موسی در مسیر مَدیَن به مصر، آتشی دید. به خانواده‌اش گفت: «با همین چشم‌هایم آتشی دیدم. فوری می‌روم مسیر را بپرسم یا پارۀ آتشی برایتان بیاورم تا با آن گرم شوید.»\nهمین‌که پیش آتش آمد، صدایی برخاست: «هم خدایی که در آتش خودنمایی کرده، پربرکت است و هم آن‌که کنار آتش ایستاده. البته خدا زمان و مکان ندارد: او صاحب جهانیان است.\nموسی! من همان خدای شکست‌ناپذیرِ کاردُرستم.\nحال، چوب‌دستی‌ات را بینداز.» وقتی دید اژدهایی شده که به‌فرزیِ یک مار می‌خزد، رویش را برگرداند و فرار کرد و پشت سرش را هم نگاه نکرد! «نترس موسی. پیامبران در حضور من نمی‌ترسند.\nالبته کسی باید بترسد که نافرمانی می‌کند؛ مگر اینکه با توبه، بدی را به خوبی تبدیل کند که درآن‌صورت، من آمرزندۀ مهربانم.\nحالا دستت را در یقه‌ات فروکن تا درخشان بیرون بیاید، بی‌آنکه آسیبی ببیند. این‌ها از معجزات نُه‌گانه‌ای است که به فرعون و فرعونیان نشان خواهی داد؛ زیرا آن‌ها جماعتی منحرف‌اند.»\nوقتی معجزه‌های روشنِ ما بر آن‌ها عرضه شد، گفتند: «این‌ها جادوجنبل‌های رایج است!»\nبا آنکه معجزه‌بودنشان را از تهِ دل باور داشتند، از سرِ ستم و قلدری انکارشان کردند! ببین آخرعاقبتِ خرابکارها چه شد!\nبه داوود و سلیمان دانش سرشاری دادیم. شکرش را این‌طور به‌جا می‌آوردند: «الحمدلله که خدا ما را با نعمت‌هایش بر خیلی از بندگانِ باایمانش برتری داده است.»\nسلیمان وارث داوود شد و نعمت‌های خدا را این‌طور برشمرد: «مردم! زبان پرندگان را به ما یاد داده‌اند و از هر نعمتی به ما ارزانی کرده‌اند؛ این‌ها همه لطف ویژۀ خداست.»\nروزی سپاهیان سلیمان، از جنّیان و آدمیان گرفته تا پرندگان، جلوی سلیمان در دسته‌های منظمی به‌صف شدند\nو راه افتادند. وقتی به سرزمین مورچگان رسیدند، مورچه‌ای صدا زد: «آی مورچه‌ها، بروید به لانه‌هایتان! مبادا سلیمان و سپاهیانش، بی‌آنکه حواسشان باشد، لگدمالتان کنند.»\nبا شنیدن حرف آن مورچه، سلیمان حسابی لبخند زد و گفت: «خدایا، شور‌وشوقی به من بده تا شکر نعمت‌هایی را بگویم که به من و پدر و مادرم داده‌ای و کارهای خوبی را بکنم که تو می‌پسندی و از سرِ مهربانی‌ات، مرا در حلقۀ شایستگان برترت وارد کن.»\nسلیمان جویای حال پرنده‌ها شد و پرسید: «چرا هدهد را نمی‌بینم؟! نکند غایب است؟!\nاگر برای غیبتش عذر موجّهی نیاورَد، به‌سختی مجازاتش می‌کنم یا سرش را می‌برم!»\nطولی نکشید که هدهد از راه رسید و به سلیمان گفت: «از موضوعی اطلاع پیدا کرده‌ام که تو از آن بی‌خبری. برایت از سرزمین سبا خبرهای موثّقی آورده‌ام:\nزنی را دیدم که بر مردمِ آنجا حکومت می‌کرد، قدرت و امکانات‌فراوانی در اختیارش بود و به‌ویژه تخت سلطنتیِ باشکوهی داشت.\nدیدم که او و قومش به‌جای خدا در برابر خورشید سجده می‌کنند و شیطان کارهای زشتشان را در نظرشان رنگ‌ولعاب داده و در نتیجه، آن‌ها را از راه درست بازداشته است و با این وضع، دیگر هدایت نمی‌شوند.\nبله، شیطان کاری کرده است که در برابر خدا سجده نکنند؛ همان خدایی که چیزهای نهفته را در آسمان‌ها و زمین آشکار می‌کند و می‌داند چه‌ها مخفی می‌کنید و چه‌ها آشکار.\nجز او هیچ معبودی نیست. ادارۀ کلان جهان هم فقط دست اوست.»\nسلیمان گفت: «بررسی می‌کنیم ببینیم راست می‌گویی یا دروغ.\nاین نامۀ مرا ببر و به‌طرفشان بینداز. بعد، در گوشه‌ای، دور از چشمشان بایست و ببین چه واکنشی نشان می‌دهند.»\nملکۀ سبا جریان نامه را با سران مملکتش درمیان گذاشت: «به‌طرفم نامه‌ای انداخته شده، مهم و ارزشمند؛\nچون از طرف سلیمان است و با «بِسمِ اللهِ الرّحمٰنِ الرّحیم» هم شروع شده\nنوشته که:’در برابر من گردنکشی نکنید و سرِ تسلیم فرود بیاورید.‘»\nبعد گفت: «عالی‌جنابان، به من مشورت دهید که در این موقعیت چه باید بکنم. بنای من این نبوده و نیست که بی‌حضور شما تصمیمی بگیرم.»\nگفتند: «ما نیرو و نفرِ کافی داریم و روحیه‌مان هم قوی است؛ ولی تصمیم نهایی با شماست، تا چه دستور بفرمایید.»\nگفت: «پادشاهان وقتی کشوری را تصرف کنند، ویرانش می‌کنند و بزرگانش را به زیر می‌کشند. بله، اصلاً کارشان همین است!\nمن فعلاً هدایای باارزشی برایشان می‌فرستم و منتظر می‌مانم تا ببینم نماینده‌ها با چه پاسخی برمی‌گردند.»\nوقتی رئیس هیئتِ اعزامی آمد و هدیه‌ها را تقدیم کرد، سلیمان گفت: «می‌خواهید دلم را با مال دنیا به‌دست آورید؟! آنچه خدا به من داده، بهتر از آنی است که به شما داده. انگار به هدیه‌هایتان خیلی می‌نازید!\nپیش قومت برگرد و بگو با سپاهیانی سراغشان می‌آییم که توان رویارویی با آن را ندارند و با خفت‌وخواری از آن سرزمین بیرونشان می‌کنیم.»\nسلیمان به سران کشورش گفت: «کدامتان تخت ملکه را برایم می‌آورَد، قبل از آنکه تسلیم شوند و پیش من بیایند؟»\nیکی از جن‌های زِبروزرنگ گفت: «من آن را برایتان می‌آورم، قبل از آنکه از جایتان برخیزید! من زورِ این کار را دارم و دست‌پاکم.»\nاما کسی که از کتاب الهی علم سرشاری داشت، به سلیمان گفت: «من آن را در کمتر از یک چشم‌به‌هم‌زدن، برایتان می‌آورم!»سلیمان، وقتی تخت را پیش خودش حاضر دید، گفت: «این از لطف خداست تا امتحانم کند که سپاسگزارم یا ناسپاس. هرکه شکر کند، به‌سود خودش شکر می‌کند. هرکه هم ناشکری کند، دودش به چشم خودش می‌رود. آخر، خدا بی‌نیازِ بزرگوار است.»\nبعد گفت: «تغییراتی در تختش دهید تا ببینیم آن را می‌شناسد یا نمی‌شناسد!»\nملکۀ سبا که آمد، از او پرسیدند: «این شبیه تخت شما نیست؟» گفت: «انگار خودش است! قبل از این هم، از قدرت سلیمان باخبر بودیم و تسلیمش شده بودیم.»\nخورشیدی که او به‌جای خدا می‌پرستید، مانع ایمان‌آوردنش به خدا بود؛ چون بینِ بت‌پرست‌ها بزرگ شده بود.\nدعوتش کردند: «به حیاط کاخ داخل شوید.» چشمش که به آنجا افتاد، به‌خیال اینکه برکۀ آب است، پاهایش را بالا زد! سلیمان گفت: «آب نیست: حیاطی صاف و صیقلی است، از شیشه‌های بلورین!» اینجا بود که ملکۀ سبا اعتراف کرد: «خدایا، من به خود بد کرده‌ام. حالا همراهِ سلیمان تسلیم خدایی می‌شوم که صاحب جهانیان است.»\nبرای هدایت قوم ثمود همشهری‌شان صالح را فرستادیم: «خدا را بپرستید.» اما آن‌ها دو گروه شدند و به‌جانِ هم افتادند.\nصالح، در جواب درخواست مسخره‌آمیزشان برای عذاب، گفت: «مردم! چرا به‌جای درخواست رحمت الهی، عذاب فوری می‌خواهید؟! چرا از خدا آمرزش نمی‌خواهید تا لطفش شامل حالتان شود؟!»\nگفتند: «قدم تو و همراهانت را نحس می‌دانیم!» گفت: «از نظر خدا، علت نحسی‌تان کارهای زشت خودتان است! در واقع، دارید با این مشکلات امتحان می‌شوید.»\nدر آن شهر نُه قبیله بودند که به خرابکاری در جامعه مشغول بودند و به‌حال مردم مفید نبودند!\nسران قبیله‌ها به هم گفتند: «بیایید به خدا هم‌قسم شویم که به صالح و خانواده‌اش شبیخون بزنیم و آن‌ها را بکشیم؛ بعدش به خون‌خواهانش بگوییم: ’ما در صحنۀ قتلِ این خانواده حاضر نبودیم. راست هم می‌گوییم.‘»\nآن‌ها موذیانه نقشه کشیدند و ما هم، بی‌آنکه بویی ببرند، برضدّشان ماهرانه نقشه کشیدیم.\nببین که آخرعاقبتِ نیرنگ‌بازی‌شان چه شد: دمار از روزگار همۀ آن‌ها و اعضای قبیله‌هایشان درآوردیم.\nآن‌هم خانه‌هایشان: به‌سزای ستمکاری‌شان خراب و خالی شده است! در این داستان عبرتی است برای مردم خوش‌فهم.\nالبته کسانی را که ایمان آوردند و مراقب رفتارشان بودند، نجات دادیم.\nلوط را هم برای راهنمایی قومش فرستادیم. به آن‌ها تذکر داد: «جلوی چشمِ همدیگر مرتکب عمل زشتِ همجنس‌بازی می‌شوید؟!\nشما، برای ارضای شهوت، به‌جای زن‌ها سراغ مردها می‌روید؟! اصلاً شما خودتان را به نفهمی زده‌اید!»\nقومش جوابی برای گفتن نداشتند؛ برای همین، یک‌صدا شدند: «لوط و خانواده‌اش را از شهرتان بیرون کنید؛ چون‌که آن‌ها جماعتی خشکه‌مقدس‌اند!»\nپس لوط و خانواده‌اش را نجات دادیم و از شهر بیرون بردیم، جز زنش را که برنامه ریختیم با جامانده‌ها گرفتار عذاب شود!\nبقیۀ مردم شهر را هم، با گِل‌هایی سفت سنگ‌باران کردیم. خیلی وحشتناک بود سنگ‌بارانِ این هشدارداده‌شده‌ها!\nمحمد، بگو: «الحمدلله که خدا نابودشان کرد و مؤمنان را نجات داد و سلام بر بندگان برگزیدۀ خدا.» حالا خدا بهتر است یا بت‌هایی که به‌جایش می‌پرستند؟\nبت‌ها بهترند یا آن‌که آسمان‌ها و زمین را آفریده است و از آسمان برف و ‌باران می‌فرستد؟ به‌برکتش، باغ‌های سرسبز و باصفا پرورش می‌دهیم که رویاندن دارودرختش در توان شما نیست. آیا معبودی هم‌ردیف خدا هست؟! نه، بلکه بت‌پرست‌ها جماعتی منحرف‌اند.\nبت‌ها بهترند یا آن‌که کرۀ زمین را آرام‌وقرار داده و در شیارهای آن، رودهای کوچک و بزرگ جاری کرده و برایش کوه‌های استوار گذاشته و بین دریاهای شور و شیرین انگار دیواری ایجاد کرده است؟ آیا معبودی هم‌ردیف خدا هست؟! نه، بلکه بیشترِ بت‌پرست‌ها نفهم‌اند\nبت‌ها بهترند یا آن‌که خواستۀ هر درمانده‌ای را وقتی صدایش بزند، برآورده می‌کند و گرفتاری‌اش را برطرف می‌سازد و شما را از منافع مادی زمین بهره‌مند می‌کند؟ آیا معبودی هم‌ردیف خدا هست؟! حیف که کمتر به‌خود می‌آیید!\nبت‌ها بهترند یا آن‌که در تاریکی‌های صحرا و دریا راهنمایی‌تان می‌کند و همان‌که بادها را می‌فرستد تا مژده‌رسان بارانِ رحمتش باشند؟ آیا معبودی هم‌ردیف خدا هست؟! خدا از بت‌هایشان برتر است\nبت‌ها بهترند یا آن‌که موجودات را پدید می‌آورد و بعد از مرگ، دوباره زنده‌شان می‌کند و همان‌که از آسمان و زمین به شما روزی می‌دهد؟ آیا معبودی هم‌ردیف خدا هست؟! بگو: «اگر راست می‌گویید، دلیلتان را بیاورید.»\nبگو: «جز خدا، آن‌هایی که در آسمان‌ها و زمین‌اند، غیب را نمی‌دانند و حتی نمی‌فهمند بعد از مرگ، کِی دوباره زنده می‌شوند.»\nاصلاً چون منکران معاد همۀ هوش‌وحواسشان به دنیاست، دربارۀ آخرت خیلی کم می‌دانند؛ تازه در همان کم هم، شک می‌کنند! بلکه بدتر: دچار کوردلی‌اند!\nاین‌ها می‌گویند: «ما و پدرانمان بعد‌از اینکه مردیم و به خاک تبدیل شدیم، باز واقعاً زنده از گور بیرونمان می‌آورند؟!\nاز این‌جور وعده‌ها به ما و پدرانمان قبلاً هم داده‌اند! این‌ها چیزی جز افسانه‌های گذشتگان نیست!»\nبگو: «به گوشه‌وکنار دنیا سفر کنید و ببینید آخرعاقبتِ گناهکارها چه شد!»\nدلت به‌حال بت‌پرست‌ها نسوزد و از نقشه‌هایی که می‌کشند، دلگیر نباش.\nبه‌مسخره می‌پرسند: «اگر راست می‌گویید، این وعدۀ عذاب کِی می‌رسد پس؟!»\nبگو: «شاید قسمتی از عذابی که می‌خواهید زودتر اتفاق بیفتد، در همین دنیا‌سراغتان بیاید!»\nالبته خدا به مردم لطف دارد؛ ولی بیشترشان شکر نمی‌کنند.\nخدا باخبر است از آنچه در دل‌هایشان پنهان می‌کنند و آنچه آشکار می‌کنند.\nهیچ چیزِ نهانی در آسمان و زمین نیست، مگر آنکه در کتابی روشن ثبت است.\nدر واقع، این قرآن بیشترِ چیزهایی را که بنی‌اسرائیل بر سرش اختلاف دارند، برایشان روایت می‌کند.\nقرآن، همچنین، راهنمایی و رحمتی ویژه برای مؤمنان است.\nالبته خدا بر اساس‏ حکم خود، بین بنی‌اسرائیل داوری می‌کند؛ زیرا او شکست‌ناپذیر داناست.\nپس به خدا توکل کن؛ چون در مسیر درست و روشنی هستی.\nالبته تو نه می‌توانی حرفت را به مرده‌دل‌ها برسانی، نه دعوتت را به‌جماعتی برسانی که خودشان را به کری زده و به حق پشت کرده‌اند\nو نه جماعتی را از گمراهی نجات دهی که خودشان را به کوری زده‌اند؛ بلکه حرفت را به گوش فقط کسانی می‌توانی برسانی که آمادگی پذیرش آیه‌های ما را دارند و در برابر حقیقت تسلیم‌اند.\nدر آخرالزمان که وقت عذاب بت‌پرست‌ها می‌رسد، برایشان مخلوقی از زمین بیرون می‌آوریم که با آن‌ها حرف می‌زند! چون مردم، آن‌طورکه باید، به نشانه‌های عادی ما ایمان نمی‌آورند.\nروزی می‌آید که از هر ملتی گروهی را جمع می‌کنیم که آیه‌های ما را دروغ می‌دانستند. بعد، به‌صف می‌شوند.\nوقتی همه حاضر شدند، خدا می‌پرسد: «آیا آیه‌های مرا، بی‌آنکه درباره‌شان تحقیق کنید، دروغ دانستید؟! جز این دروغ‌بستن‌ها چه کارِ دیگری بلد بودید؟!»\nبه‌سزای اینکه با انکار آیه‌ها بد کردند، فرمان عذاب درباره‌شان صادر می‌شود و دیگر حرفی برای گفتن ندارند!\nمگر نمی‌بینند که شب را تاریک آفریده‌ایم تا در آن استراحت کنند و روز را روشن، تا به کار مشغول شوند. در این پدیده‌ها، برای مردم باایمان، نشانه‌هایی از یکتاییِ خداست.\nروزی که در شیپور قیامت بدمند، همۀ آن‌هایی که در آسمان‌ها و زمین‌اند، به وحشت می‌افتند، جز آن‌که خدا بخواهد. همگی با فروتنی در پیشگاهش حاضر می‌شوند:\nمثلاً کوه‌هایی که الان می‌بینی و خیال می‌کنی ساکن‌اند، آن‌وقت مانند ابر به حرکت می‌افتند! این درهم‌ریختنِ پدیده‌ها کار همان خدایی است که آن‌ها را منظم و حساب‌شده آفریده بود. او آگاه است که چه می‌کنید:\nآنانی که کار خوب به قیامت بیاورند، بهتر از آن نصیبشان می‌شود و از وحشت روز قیامت در امان‌اند.\nآن‌هایی هم که کار بد به قیامت بیاورند، به‌رو در آتش پرت می‌شوند! آیا جز با همان کارهای زشتتان مجازات می‌شوید؟!\nبگو: «من مأمورم که صاحب شهر مکه را بندگی کنم که به این شهر حرمت و عزت بخشیده است. نه‌تنها مکه، بلکه همه چیز و همه‌جای عالم مال اوست. در یک کلام، مأمورم تسلیم او باشم.\nباید قرآن را هم به‌دقت برایتان بخوانم. هرکه در راه درست قدم بردارد، سودش به جیب خودش می‌رود و هرکه به بیراهه برود، دودش به چشم خودش می‌رود! بله، من فقط هشداردهنده‌ام.»\nبگو: «الحمدلله. خدا به‌زودی آیه‌ها و نشانه‌هایش را به شما نشان می‌دهد و شما آن‌ها را می‌شناسید. البته خدا از کارهایتان بی‌خبر نیست.»\nطا، سین، میم.\nاین ‌است آیه‌های کتابی که معلوم است کلام خداست\nبخشی از داستان موسی و فرعون را برای آگاهی و عبرت مردم باایمان، به‌درستی و با دقت برایت می‌خوانیم\nفرعون در سرزمین مصر برتری‌جویی کرد و بین مردم آنجا تفرقه انداخت و نژاد بنی‌اسرائیل را در فقر و فشار شدید قرار داد: پسرانشان را به بدترین وضع سر می‌برید و بانوانشان را برای بهره‌کشی نگه می‌داشت! او واقعاً اهل فساد بود.\nولی ما می‌خواستیم بر بنی‌اسرائیل که سال‌ها دچار محرومیت شده بودند، منّت بگذاریم، آنان را الگوی مردم و وارث سرزمین مصر و شامات کنیم،\nدر آنجا زمینۀ قدرتشان را مهیا کنیم و به‌دستشان، همان سرنوشت تلخی را به فرعون و هامان و لشکریانشان نشان دهیم که همیشه از آن می‌ترسیدند\nبعد از به‌دنیاآمدن موسی، به دل مادرش انداختیم: «کودکت را فعلاً شیر بده. وقتی برای جانش احساس خطر کردی، او را در صندوقی بگذار و به رود نیل بینداز. غم‌وغصه هم نخور که دوباره او را به آغوشت برمی‌گردانیم و پیامبرش می‌کنیم.»\nمادر موسی همین کار را کرد. فرعونیان موسی را از آب گرفتند تا برخلاف انتظارشان دشمنِ جانشان شود و اسباب اندوهشان! بله، فرعون و هامان و لشکریانشان در ازبین‌بردن دشمنِ آیندۀ خود، تیرشان به سنگ خورد!\nآسیه، همسر فرعون، گفت: «این بچه مایۀ چشم‌روشنیِ من و توست. نکشیدش! امیدوارم برایمان سودمند باشد یا اینکه او را به فرزندی بگیریم.» آن‌ها نمی‌دانستند فرداها چه پیش می‌آید!\nمادر موسی هم، با وعده‌ای که ما به او داده بودیم، دیگر دل‌شوره نداشت. اگر دلش را قرص نکرده بودیم تا از وعدۀ ما خاطرجمع باشد، چیزی نمانده بود که رازش را فاش کند!\nهنگام به‌آب‌انداختن موسی، مادرش به خواهر او گفت: «دنبالش برو.» او هم، بى‌آنکه فرعونی‌ها بویی ببرند، دورادور برادرش را می‌پایید.\nقبل از رسیدن خواهر موسی، کاری کردیم که او سینۀ بانوان شیرده را قبول نکند. خواهرش گفت: «خانواده‌ای را به شما معرفی بکنم که با دلسوزیِ تمام برایتان نگهش دارند؟»\nموسی را این‌طور به مادرش برگرداندیم تا برق شادی در چشم‌هایش بدرخشد و دیگر غصه نخورد و به‌چشم خودش ببیند که وعده‌های خدا حق است؛ هرچند، بیشترِ مردم تحقق وعده‌های الهی را باور ندارند!\nوقتی موسی جوانی رشید و رعنا شد، به او حکمت و دانش دادیم. به درستکاران این‌طور پاداش می‌دهیم.\nروزی موسی از کاخ بیرون آمد و بی‌آنکه مردم بفهمند، وارد شهر شد. دید دو نفر به‌جانِ هم افتاده‌اند: یکی‌شان بنی‌اسرائیلی بود و دوستش. آن‌یکی فرعونی بود و دشمنش. آن بنی‌اسرائیلی، علیه آن فرعونی، از موسی کمک خواست. موسی هم مشتی به طرف زد و ناخواسته کارش را ساخت!بعد، با خود گفت: «دعوای این‌ها کار شیطان بود؛ چون او دشمنی است گمراه‌کننده و علنی!»\nدعا کرد: «خدایا، خودم را به دردسر انداختم. نجاتم بده.» خدا هم، طی برنامه‌ای، نجاتش داد؛ چون فقط اوست عیب‌پوشی مهربان.\nموسی ادامه داد: «خدایا، به‌پاس آن‌همه نعمت که به من داده‌ای، هرگز پشت‌وپناهِ گناهکارها نخواهم شد.»\nبیرون کاخ، شب را با نگرانی صبح کرد و هر لحظه منتظر اتفاقی بود. ناگهان همان‌که دیروز کمک خواسته بود، باز با دادوفریاد از او کمک خواست! موسی به او گفت: «واقعاً معلوم است که تو دردسرسازی!»\nوقتی موسی خواست به دشمنِ هر دویشان حمله کند، آن مرد بنی‌اسرائیلی به‌خیال اینکه موسی قصدِ تنبیه او را دارد، به موسی گفت: «می‌خواهی مرا هم بکشی، همان‌طور‌که دیروز یکی را کشتی؟! گویا در این شهر، جز قلدری هدفی نداری و نمی‌خواهی بین طرفین دعوا آشتی برقرار کنی!»\nدر همین وقت، مردی از آن سرِ شهر، حوالی کاخ فرعون، دوان‌دوان آمد و گفت: «موسی، درباری‌ها دارند با هم مشورت می‌کنند تا تو را بکشند. فوری از شهر بیرون برو که من دلسوز توام.»\nموسی با نگرانی از شهر بیرون رفت و هر لحظه منتظر اتفاقی بود. او دعا کرد: «خدایا، از شرّ این ستمکارها خلاصم کن!»\nوقتی هم به‌طرف شهر مَدیَن روانه شد، دعا کرد: «امیدوارم خدا به مسیر درستی راهنمایی‌ام کند.»\nوقتی نزدیک چاه آب مَدیَن رسید، عده‌ای از مردم را دید که مشغول آب‌دادن به دام‌هایشان هستند. دو زن را هم آن‌طرف‌ترشان دید که جلوی گلّۀ خود را می‌گیرند تا به چاه آب نزدیک نشوند. از آن دو پرسید: «منظورتان از این کار چیست؟» گفتند: «پدرمان پیری سال‌خورده است و نمی‌تواند چوپانی کند. ما هم، تا چوپان‌ها گلّه‌هایشان را نبرند، گلّه را آب نمی‌دهیم.»\nموسی گلّه را برایشان آب داد. بعد، به سایه‌ای پناه برد و گفت: «خدایا، برای حفظ نیرویی که به من داده‌ای، به قوت‌‌وغذایی محتاجم.»\nدر همین ‌حال، یکی از آن دختران، درحالی‌که با حجب‌وحیا راه می‌رفت، پیش موسی آمد و گفت: «پدرم شما را دعوت کرده تا زحمتتان را برای آب‌دادن به گلّۀ ما جبران کند.» وقتی موسی پیش پدرشان آمد و سرگذشت خود را برایش تعریف کرد، پیرمرد گفت: «دیگر نترس؛ چون از شرّ ستمکارها نجات پیدا کرده‌ای.»\nیکی از آن دختران به پدرش پیشنهاد داد: «پدرجان، استخدامش کن؛ زیرا بهترین فرد برای این کار کسی است که مانند این آقا، قوی و امین باشد.»\nشُعیب این‌طور با موسی مطرح کرد: «می‌خواهم یکی از دخترانم را همسرِ تو کنم؛ به‌شرط آنکه هشت سال برای من کار کنی. البته اگر آن را به ده سال برسانی، چه بهتر! اختیارش با خودت. نمی‌خواهم به تو سخت بگیرم. اِن‌شاءالله می‌بینی که صاحب‌کارِ خوبی برایت خواهم بود.»\nموسی گفت: «باشد. این قرارومدار بین من و تو بسته شود. فقط هر کدام از آن دو مدت را به‌پایان رساندم، بازخواست نشوم. خدا، در قول‌و‌قراری که می‌گذاریم، شاهد است.»\nوقتی موسی مدت تعهد را به‌پایان رساند و به‌قصد برگشت به مصر، خانواده‌اش را با خودش برد، در راه و کنار کوه طور، آتشی دید. به خانواده‌اش گفت: «کمی صبر کنید. با همین چشم‌هایم آتشی دیدم. می‌روم مسیر را بپرسم یا پارۀ آتشی برایتان بیاورم تا با آن گرم شوید.»\nبه آتش که نزدیک شد، از سمت راست دره، از درختی واقع در قطعه‌زمینی مبارک، صدایی برخاست: «موسی، منم همان خدایی که صاحب جهانیان است... .\nچوب‌دستی‌ات را بینداز.» وقتی دید اژدهایی شده که به‌فرزیِ یک مار می‌خزد، رویش را برگرداند و فرار کرد و پشت سرش را هم نگاه نکرد! «برگرد موسی و نترس: تو در امانی.\nحالا دستت را در یقه‌ات فروکن که درخشان بیرون می‌آید، بی‌آنکه آسیبی ببیند. کمر همت ببند و در برابر سختی‌ها محکم بایست. این دو معجزه دو دلیل روشن از خدا برای فرعون و فرعونیان است؛ زیرا آن‌ها جماعتی منحرف‌اند.»\nعرض کرد: «خدایا، من یک نفرشان را کشته‌ام و مى‌ترسم مرا بکشند.\nبرادرم، هارون، سرزبان‌دارتر از من است. به‌عنوان دستیار، همراه من بفرستش تا حرف‌هایم را تأیید کند. آخر، می‌ترسم به دروغگویی متهمم کنند.»\nخدا فرمود: «به‌زودی پشتت را به برادرت گرم می‌کنیم و شما را بر آن‌ها مسلط می‌سازیم. به‌برکت معجزه‌هایمان به شما دست‌درازی نمی‌کنند. شما و پیروانتان پیروزِ میدان می‌شوید.»\nوقتی موسی معجزه‌های واضحِ ما را برایشان آورد، ادعا کردند: «این کارها جز جادوجنبلی ساختگی، هیچ نیست! تا حالا هم، شبیهِ این حرف‌های موسی را در تاریخ نیاکانمان نشنیده‌ایم!»\nموسی گفت: «خودِ خدا بهتر می‌داند چه کسی از طرف او اسباب هدایت آورده است و عاقبت‌به‌خیری در انتظار کیست. به‌یقین، بدکارها خوشبخت نمی‌شوند.»\nبعد، فرعون به درباری‌هایش گفت: «من که برایتان صاحب‌اختیاری جز خودم نمی‌شناسم. بااین‌حال ای هامان، برای تحقیقِ بیشتر، مصالح ساختمانیِ محکمی تهیه کن و رصدخانه‌ای بزرگ برایم بساز. با آنکه فکر می‌کنم موسی دروغگو باشد، شاید از خدایش اطلاعاتی به‌دست بیاورم.»\nفرعون و لشکریانش بدون هیچ توجیهی به تکبر و سرکشی در سرزمین مصر ادامه دادند و خیال می‌کردند به‌سوی ما برِشان نمی‌گردانند.\nتا اینکه بالاخره، او و سپاهیانش را گرفتیم و به دریا انداختیم! پس ببین که آخرعاقبتِ بدکارها چه شد!\nبه آن‌ها میدان دادیم تا سردمدار فساد و بی‌دینی شوند و مردم را به آتش جهنم دعوت کنند. روز قیامت هم، هیچ کسی یاری‌شان نمی‌کند\nدر این دنیا، لعنت الهی را بدرقۀ راهشان کردیم و روز قیامت هم کلاً اوضاعشان به‌هم‌ریخته خواهد بود!\nبعد از آنکه نسل‌های قبلی را نابود کردیم، به موسی تورات را دادیم تا مایۀ بصیرت و راهنمایی و رحمت برای مردم باشد تا به‌خودشان بیایند\nوقتی نبوتِ موسی را با فرستادنِ تورات کامل کردیم، تو ای محمد، در دامنۀ غربیِ کوه طور حضور نداشتی و از نزدیک، شاهد ماجرا نبودی؛\nولی با اینکه نسل‌های زیادی آوردیم و روزگار درازی بر آن‌ها گذشت، آن ماجرا را برایت شرح دادیم. بین مردم مَدیَن هم ساکن نبودی تا از ماجرای موسی باخبر شوی و برای بت‌پرست‌های مکه بازگو کنی؛ ولی تو را به‌پیامبری فرستادیم و باخبرت کردیم.\nدر کنار کوه طور هم نبودی، وقتی موسی را صدا زدیم و به پیامبری انتخابش کردیم؛ بلکه این لطف خدا بود که این‌طور خبرها را در اختیارت گذاشت تا مردمی را هشدار دهی که بعد از عیسی، هیچ پیامبری به خود ندیده بودند؛ شاید به‌‌خودشان بیایند.\nبعد از بلایی که در نتیجۀ کارهای زشتشان قرار بود به‌سرشان بیاید، اگر بهانه نمی‌آوردند که: «خدایا، چرا برایمان پیامبری نفرستادی تا از آیه‌هایت پیروی کنیم و باایمان شویم؟!»، هرگز قبل از آن بلا پیامبری برایشان نمی‌فرستادیم.\nبااین‌حال، وقتی قرآن از طرف ما به دستشان رسید، بهانه آوردند: «چرا قرآن، مثل تورات موسی، یکجا به محمد داده نشده است؟» خب، مگر قبلاً به تورات موسی کفر نورزیدند؟! و بالاخره گفتند: «تورات و قرآن، هر دو، جادوجنبل‌اند و پشتیبان یکدیگر و ما همه را از اصل، منکریم!»\nبگو: «اگر راست می‌گویید، کتابی از طرف خدا بیاورید که بهتر از تورات و قرآن راهنمایی‌تان کند که من هم پیرو آن شوم.»\nاگر به پیشنهادت جواب مثبت ندادند، بدان که آن‌ها در واقع تابع میل خودشان هستند. چه کسانی گمراه‌تر از آن‌هایی‌اند که بی‌توجه به راهنمایی‌های خدا، تابع میل خودشان هستند؟! خدا دست چنین جماعت بدکاری را نمی‌گیرد.\nآیه‌های قرآن را یکی ‌پس ‌از دیگری به‌سویشان فرستادیم تا به‌خودشان بیایند.\nالبته عده‌ای از کسانی که قبل از آمدن قرآن به آنان کتاب آسمانی داده‌ایم، به قرآن ایمان می‌آورند.\nوقتی قرآن برایشان خوانده می‌شود، می‌گویند: «به آن ایمان آوردیم. سخن درستی است از طرف خدا. ما قبل از این هم، با بشارتی که تورات و انجیل به آمدنش داده بودند، تسلیمش بودیم.»\nبه اینان به‌پاس استقامتشان، دوچندان پاداش می‌دهند. اینان در برابر بدرفتاری بردباری به‌خرج می‌دهند و از آنچه روزی‌شان کرده‌ایم، در راه خدا هزینه می‌کنند.\nوقتی حرف بیهوده از بت‌پرست‌ها بشنوند، از آن رو برمی‌گردانند و می‌گویند: «کارهای ما برای خودمان و کارهای شما برای خودتان. ما را به‌خیر و شما را به‌سلامت!» و با خود می‌گویند: «با نادان‌ها کاری نداریم.»\nتو نیستی که هرکه را دوست داری، به مقصود می‌رسانی؛ بلکه خداست که هرکه را لایق بداند، به مقصود می‌رساند؛ زیرا او افراد لایق را بهتر می‌شناسد.\nبت‌پرست‌های مکه بهانۀ دیگری آوردند: «اگر همراه تو از قرآن پیروی کنیم، آن‌وقت جماعت بی‌دین جان و مالمان را غارت می‌کنند!» مگر در مکانی امن ساکنشان نکردیم که همه‌رقم نعمت، که رزق‌وروزی ماست، به‌طرفش سرازیر می‌شود؟! ولی بیشترشان نمی‌دانند\nچه شهرهای زیادی را نابود کردیم که با زندگیِ رفاه‌زده، خوشی زیرِ دلشان زده بود! حالا این خانه‌هایشان: بعد از آن‌ها همه متروکه شدند، جز چند خانه! بله، ماییم که وارث همه چیز می‌مانیم.\nالبته خدا بنا نداشته هیچ شهری را نابود کند، مگر بعد از آنکه به مرکزش پیامبری بفرستد تا آیه‌هایمان را برایشان بخواند. حتی بعد از فرستادن پیامبران هم نابودشان نکرده‌ایم، مگر آنکه اهالی‌شان بد کرده باشند.\nآنچه به شما داده شده، خوشی‌های زودگذر زندگی دنیا و زرق‌وبرق آن است؛ درحالی‌که آنچه پیش خداست، بهتر است و ماندگارتر. پس چرا عقلتان را به‌کار نمی‌اندازید؟!\nکسی که وعده‌ای خوب به او داده‌ایم و او حتماً به آن می‌رسد، آیا مثل کسی است که از خوشی‌های زودگذر دنیا بهره‌مندش کرده‌ایم، ولی روز قیامت برای عذاب احضار می‌شود؟!\nروزی، خدا صدایشان می‌زند و می‌پرسد: «کجایند معبودهایی که به‌خیال خود، به‌جای من می‌پرستیدید؟!»\nمعبودهایی که عذابشان حتمی شده، می‌گویند: «خدایا، این جماعت همان کسانی‌اند که از راه به‌درشان کردیم؛ البته هما‌ن‌طورکه ما خودخواسته از راه به‌در شدیم، آن‌ها را هم به‌اختیار خودشان از راه به‌در کردیم. حالا پیشِ تو از آن‌ها بیزاری می‌جوییم. به‌زور که عبادتمان نمی‌کردند!»\nبه آن جماعت گفته می‌شود: «معبودهایتان را برای کمک صدا بزنید.» صدایشان می‌زنند؛ ولی آن‌ها جوابی نمی‌دهند. اینجا دیگر، عذاب را می‌بینند. کاش در دنیا هدایت می‌شدند!\nروزی، خدا صدایشان می‌زند و می‌پرسد: «به پیامبران چه جوابی دادید؟»\nراه‌های ارتباطی، در آن روز، به رویشان بسته است و نمی‌توانند برای عذرتراشی، از هم چیزی بپرسند!\nاما آن‌هایی که توبه کنند و ایمان بیاورند و کار خوب بکنند، امید است که در جمع مردمِ خوشبخت قرار بگیرند.\nخدا هرچه بخواهد، می‌آفریند و هر قانونی اراده کند، وضع می‌کند. مردم در برابر قانون‌های خدا حق انتخاب ندارند. خدا کاردرست است ‌و ‌برتر از آنکه به‌میل مردم عمل کند!\nالبته خدا در وضع قوانین، از نیازهای روحی و جسمی‌شان خبردار است.\nاوست خدایی که معبودی جز او نیست. برازندۀ اوست سپاس در دنیا و آخرت و دست اوست قانون‌گذاری. آخرکار هم، فقط به‌سوی او برِتان می‌گردانند.\nپیامبر! از آن‌ها بپرس: «به‌نظر شما، اگر خدا شب را تا قیامت طولانی کند، کدام معبود جز خدا می‌تواند برایتان روشنایی روز ایجاد کند؟! پس چرا گوش شنوا ندارید؟!»\nباز هم از آن‌ها بپرس: «به‌نظر شما، اگر خدا روز را تا قیامت طولانی کند، کدام معبود جز خدا می‌تواند تاریکی شب برایتان ایجاد کند تا در آن استراحت کنید؟! پس چرا چشم بینا ندارید؟!»\nبله، از لطف خودش، شب و روز را برایتان پدید آورد تا در شب استراحت کنید و در روز دنبال رزق‌وروزی‌اش بروید و برای اینکه شاید شکر کنید.\nروزی، خدا صدایشان می‌زند و می‌پرسد: «کجایند معبودهایی که به‌خیال خود، به‌جای من می‌پرستیدید؟!»\nاز هر گروهی شاهدی جدا می‌کنیم و در حضورشان به بت‌پرست‌ها می‌گوییم: «برای درستیِ بت‌پرستی دلیلتان را بیاورید.» آن‌وقت می‌فهمند که حق با خداست و بت‌های ساختگی‌شان از جلوی چشم آن‌ها غیبشان می‌زند!\nقارون با اینکه از قوم موسی بود، در برابرشان قد عَلم کرد. آن‌قدر ثروتِ انباشته به او داده بودیم که جابه‌جایی صندوق‌هایش حتی برای چند باربر قوی هم سخت بود! قومش به او گفتند: «آنقدر به مال‌ومنالت نناز. خدا آن‌هایی را که به مال‌ومنالشان می‌نازند، دوست ندارد.\nبا آنچه خدا به تو داده است، سرای آخرت را به‌دست بیاور. فراموش نکن که سهمت از دنیا، برای گذران زندگی، چقدر است. همان‌طورکه خدا در حق تو خوبی کرده است، تو هم خوبی کن و با اشرافی‌گری به‌دنبال برهم‌زدن آرامش جامعه نباش که خدا اینجور آدم‌ها را دوست ندارد.»\nقارون جواب داد: «این‌همه ثروت با شمّ اقتصادی خودم گیرم آمده است!» مگر نمی‌دانست که خدا نسل‌هایی را قبل از او نابود کرده که به‌مراتب، قوی‌تر و مال‌اندوزتر از او بودند؟! بله، چنین گناهکارهایی بدون آنکه از گناهانشان سؤالی شود، نابود می‌شوند!\nروزی قارون با کبکبه و دبدبه بین مردم آمد. دنیاطلب‌های ظاهربین گفتند: «ای‌کاش جاه‌‌وجلالی را که به قارون داده‌اند، به ما هم می‌دادند! راستی‌راستی که او خیلی خوش‌شانس است!»\nاما افراد بامعرفت گفتند: «وای بر شما! برای آن‌هایی که ایمان بیاورند و کارهای خوب بکنند، ثواب الهی بهتر از مال‌ومنال قارون است. البته فهم این حقیقت را فقط به اهل صبر می‌دهند!»\nسرانجام، او و خانمانش را در قعر زمین فرو بردیم! پس در برابر خدا، نه حامیانی داشت که ‌یاری‌اش کنند و نه خودش توان دفاع از خودش را داشت.\nهمان کسانی که دیروز آرزو داشتند به‌جاى او باشند، مى‌گفتند: «عجب! مثل اینکه خداست که روزىِ هرکه را صلاح بداند، زیاد و کم می‌کند! اگر خدا بر ما منّت نگذاشته بود، ما را هم در قعر زمین فرو برده بود. عجب! مثل اینکه بی‌دین‌ها خوشبخت نمی‌شوند!»\nبله، سرای آخرت را نصیب کسانی می‌کنیم که در جامعه نه می‌خواهند قلدری کنند و نه خرابکاری. عاقبت‌به‌خیری هم در انتظار خودمراقبان است.\nآنانی که کار خوب به قیامت بیاورند، بهتر از آن نصیبشان می‌شود و آن‌هایی که کار بد به قیامت بیاورند، جز با همان کارهای بدشان مجازات نمی‌شوند.\nهمان کسی که تلاوت و تبلیغ و عمل به قرآن را بر تو واجب کرد، با سربلندی به مکه برَت می‌گرداند. در جوابِ بت‌پرست‌ها بگو: «خدا بهتر می‌داند چه کسی اسباب هدایت آورده و چه کسی غرق گمراهی است.»\nتو انتظار نداشتی که با این کتاب مواجه شوی؛ ولی این، یکی از الطاف خدا بود. پس برای لحظه‌ای حتی، پشت‌وپناهِ بی‌دین‌ها نشو.\nبعد از آنکه آیه‌های الهی به‌سویت فرستاده شد، مبادا تو را از تلاوت و تبلیغِ آن بازدارند. مردم را به‌سوی خدا دعوت کن و برای لحظه‌ای حتی، بت‌پرست نشو\nو هم‌ردیف خدا، معبود دیگری را صدا نزن؛ زیرا معبودی جز او نیست. همه چیز، جز جلوۀ خدا، نابودشدنی است. فرمانرواییِ جهان دست اوست و روز قیامت فقط به‌سوی او برِتان می‌گردانند.\nالف، لام، میم.\nنکند مردم خیال می‌کنند همین‌که ادعا کنند «اسلام آورده‌ایم»، به‌حال خودشان رها می‌شوند و امتحان پس نمی‌دهند؟!\nمردمِ قبل از آن‌ها را هم امتحان کرده‌ایم. خدا کسانی را که راست می‌گویند، حتماً معلوم می‌کند و دروغگوها را هم حتماً معلوم می‌کند.\nازآن‌طرف، بت‌پرست‌هایی که به مسلمانان آزار می‌رسانند، خیال می‌کنند از چنگ ما فرار خواهند کرد؟! بد قضاوت می‌کنند!\nهرکه با قبول معاد، به دیدار خدا امیدوار است، باید تلاش کند؛ زیرا زمان دیدار خدا حتماً فرا می‌رسد و اوست شنوای دانا.\nبله، هرکه تلاش کند، تنها به‌سود خودش تلاش کرده است. آخر، خدا از جهانیان کاملاً بی‌نیاز است.\nکسانی که ایمان آورده‌اند و کارهای خوب کرده‌اند، گناهانشان را حتماً محو می‌کنیم و پاداششان را بر اساس‏ بهترین کارهایشان می‌دهیم.\nبه انسان سفارش کردیم که تا می‌تواند، بی‌واسطه، به پدر و مادرش خوبی کند. اگر هم سعی کردند چیزی را که نمی‌دانی، به‌جای من بپرستی، اطاعتشان نکن. به‌سوی من است برگشتنتان؛ پس شما را از کارهایی که دائم مشغولش بودید، باخبر می‌کنم.\nکسانی را که ایمان آورده‌اند و کارهای خوب کرده‌اند، حتماً در حلقۀ شایستگان وارد می‌کنیم.\nبعضی از مردم به‌زبان می‌گویند: «به خدا ایمان آورده‌ایم.» ولی وقتی به‌خاطر این اسلام‌آوردنشان آزاری ببینند، فشار و تهدید دشمن را با عذاب الهی یکی فرض می‌کنند و اگر پیروزی و غنیمتی از طرف خدا به‌دست بیاید، می‌گویند: «ما هم با شما بودیم.» آیا خدا بهتر نمی‌داند که در دل مردم چه می‌گذرد؟!\nبه‌هرحال، خدا مسلمانان را حتماً معلوم می‌کند و منافقان را هم حتماً معلوم می‌کند.\nسران بت‌پرست مکه به تازه‌مسلمانان می‌گفتند: «بیایید در راه ما. گناهانتان گردن ما!» ولی چیزی از گناهانِ آنان را به گردن نخواهند گرفت؛ زیرا آن‌ها دروغگویند.\nچرا! در قیامت، بار سنگین گناهان خود را و علاوه بر آن، بار گناهِ گمراه‌کردن دیگران را به‌دوش می‌کشند و از این دروغ‌بافی‌هایشان حتماً بازخواست می‌شوند!\nنوح را به‌سوی قومش فرستادیم. اونهصد و پنجاه سال، یعنی نزدیک به هزار سال، میانشان پیامبری کرد. سرانجام و درحالی‌که هنوز بدکار بودند، طومارشان را سیلاب ویرانگر در هم پیچید.\nاو و سرنشینان کشتی را نجات دادیم و آن ‌حادثه را درس عبرتی کردیم برای جهانیان.\nابراهیم را هم به‌سوی قوم خودش فرستادیم. به آن‌ها گفت: «خدا را بپرستید و در حضورش مراقب رفتارتان باشید. این برایتان بهتر است، البته اگر به برکت‌های این کار پی ببرید!\nفقط بت‌های بی‌جان را به‌جای خدا می‌پرستید و به‌دروغ، معبودشان می‌دانید؛ چون کسانی که به‌جای خدا می‌پرستید، اختیار رزق‌وروزی‌تان را ندارند؛ بنابراین درِ خانۀ خدا دنبالِ رزق‌وروزی باشید و او را عبادت کنید و شکرش را به‌جا آورید. آخر، فقط به‌سوی او برِتان می‌گردانند.\nاگر مرا دروغگو بدانید، تعجبی ندارد: ملت‌های قبل از شما هم پیامبرانشان را دروغگو دانستند. پیامبر جز رساندن صریحِ پیام الهی وظیفه‌ای ندارد.»\nمگر ندیده‌اند که خدا موجودات را چطور پدید می‌آورد و بعد از مرگ، دوباره زنده‌شان می‌کند؟! بله، برای خدا آفرینشِ دوباره آسان است.\nبگو: «به گوشه‌وکنار دنیا سفر کنید و ببینید که خدا موجودات را چطور پدید آورده است! او جهان آخرت را همین‌طور به‌وجود می‌آورد؛ زیرا خدا از عهدۀ هر کاری برمی‌آید.\nهرکه را مستحق عذاب بداند، مجازات می‌کند و هرکه را لایق ترحم بداند، می‌آمرزد؛ چون آخرعاقبتِ شما فقط به خدا ختم می‌شود.\nشما نمی‌توانید حریف خدا شوید نه در زمین و نه در آسمان. جز خدا هم یار و یاوری ندارید.»\nکسانی که آیه‌ها و نشانه‌های خدا را رد می‌کنند و دیدارش در روز قیامت را باور نمی‌کنند، از لطف من باید ناامید باشند و عذابی زجرآور نصیبشان می‌شود.\nجواب قوم ابراهیم به او یک کلام بود: «بکشیدش یا بسوزانیدش!» پس او را در آتش انداختند؛ اما خدا نجاتش داد. در این ماجرا، برای مردم مؤمن نشانه‌هایی از یکتاییِ خداست.\nابراهیم از راهنمایی‌شان دست نکشید: «در زندگی دنیا، به بهانۀ حفظ آداب و رسوم اجتماعی و دنباله‌روی از اجدادتان، بت‌ها را می‌پرستید؛ ولی در قیامت همین بت‌ها رابطه با شما را انکار می‌کنند و همین شما همدیگر را لعنت می‌کنید. جایگاهتان آتش است و دیگر هیچ یاوری ندارید.»\nالبته لوط تأیید و تصدیقش کرد.ابراهیم گفت: «من برای تبلیغ دین خدا مهاجرت می‌کنم؛ زیرا فقط اوست شکست‌ناپذیرِ کاردرست.»\nبه او پسری بخشیدیم به نام اسحاق، و نوه‌ای به نام یعقوب. به نسل او نعمت پیامبری و آمدنِ کتاب آسمانی دادیم. هم در دنیا به او پاداشش را دادیم و هم در آخرت جزو شایستگانِ برتر خواهد بود.\nلوط را هم به‌سوی قوم خودش فرستادیم. به آن‌ها هشدار می‌داد: «شما مرتکب عمل زشتی مثل همجنس‌بازی می‌شوید که تابه‌حال ‌کسی از مردم دنیا انجامش نداده است.\nآیا شما برای این کار سراغ مردها می‌روید و راه تولیدِمثل را قطع می‌کنید؟! و در محافل عمومی جلوی چشم همدیگر مرتکب چنین کار ناپسندی می‌شوید؟!»جواب قومش به او یک کلام بود: «اگر راست می‌گویی، عذاب خدا را بر سرمان بیاور!»\nلوط گفت: «خدایا، در برابر این جماعت فاسد کمکم کن.»\nوقتی مأموران ما برای ابراهیم مژدۀ بچه‌دارشدنش را آوردند، با اشاره به شهر لوط گفتند: «ما اهالی این شهر را نابود خواهیم کرد؛ زیرا  اهالی‌اش جماعتی بدکارند.»\nابراهیم گفت: «در این شهر که لوط زندگی می‌کند!» گفتند: «ما بهتر می‌دانیم چه کسی در آن زندگی می‌کند. او و خانواده‌اش را حتماً نجات می‌دهیم، جز زنش را که با جامانده‌ها، گرفتار عذاب خواهد شد.»\nوقتی مأموران ما پیش لوط آمدند، او از آمدنشان نگران شد و از اینکه نمی‌توانست به آنان کمک کند، کلافه بود. مأموران گفتند: «نترس و نگران نباش؛ چون ما تو را و خانواده‌ات را نجات می‌دهیم، جز زنت را که با جامانده‌ها، گرفتار عذاب خواهد شد.\nما بر سر مردم این شهر به‌سزای کار بسیار زشتی که دائم مشغولش هستند، عذابی سخت از آسمان فرو می‌فرستیم.»\nالبته آثار واضحی از آن شهر باقی گذاشتیم، برای مردمی که عقلشان را به‌کار می‌اندازند.\nبرای راهنمایی مردم مَدیَن، همشهری‌شان شُعیب را فرستادیم. او می‌گفت: «مردم! خدا را بپرستید و به آخرت امید ببندید و با خیره‌سری، در جامعه آشوب راه نیندازید.»\nولی به دروغگویی متهمش کردند. دست‌آخر، زلزلۀ ویرانگری در برِشان گرفت و آن‌وقت زیر آوارِ خانه‌هایشان به‌زانو درآمدند.\nمردمِ عاد و ثمود را هم نابود کردیم. سرنوشت شومشان از خانه‌های خالی و خرابشان پیداست. شیطان کارهای زشتشان را در نظرشان رنگ‌ولعاب داد و از راه خدا بازشان داشت؛ با آنکه قبلاً بابصیرت و درستکار بودند!\nهمچنین، قارون و فرعون و هامان را نابود کردیم. البته موسی آیه‌ها و معجزه‌های روشنی برایشان آورد؛ اما آن‌ها در زمین تکبر به‌خرج دادند. به‌هرحال، از چنگ ما نتوانستند فرار کنند.\nپس گریبان همه‌شان را به‌سزای گناهانشان گرفتیم: بر سر بعضی طوفان شن فرستادیم، بعضی دیگر را غرّشی وحشت‌زا در بر گرفت، بعضی را در قعر زمین فرو بردیم و بعضی را هم غرق کردیم. خدا بنا نداشت که به آن‌ها بد کند؛ بلکه خودشان به خودشان بد می‌کردند.\nحالِ بت‌پرست‌هایی که به‌جای خدا کس‌وکاری برای خودشان انتخاب می‌کنند، مثل حالِ عنکبوت است که با تارهایش خانه‌ای ساخته است! ای‌کاش می‌دانستند که سست‌ترینِ خانه‌ها خانۀ عنکبوت است!\nخدا می‌داند که آن‌ها چه چیزهای بی‌ارزشی را به‌جای خدا صدا می‌زنند. او شکست‌ناپذیرِ کاردرست است.\nاین نکته‌ها را برای مردم می‌آوریم؛ ولی فقط افراد خوش‌فهم درکشان می‌کنند.\nخدا آسمان‌ها و زمین را بر اساس‏ حکمت آفرید. در این آفرینش، برای مؤمنان نشانه‌ای از یکتاییِ خداست\nپیامبر! هر چقدر از آیه‌های قرآن را که به تو وحی شده است، به‌دقت بخوان. نماز را هم با آدابش بخوان که نماز جلوی کارهای زشت و ناپسند را می‌گیرد و البته از آن مهم‌تر یادکردن خداست. خدا ریزه‌کاری‌های گفتار و رفتارتان را می‌داند.\nبا اهل‌کتاب تنها با بهترین روش، بحث و مناظره کنید، به‌جز با بعضی‌شان که از این ملایمت سوءاستفاده کنند. به آن‌ها بگویید: «هم به قرآنی که بر خودمان فرستاده شده و هم به تورات و انجیلی که بر شما فرستاده شده است، ایمان ‌آورده‌ایم. خداى ما و شما یکى است و در برابرش تسلیمیم.»\nبر اساس همین تسلیمِ در برابر حقیقت، قرآن را بر تو فرستادیم؛ پس یهودیان و مسیحیان واقعی به آن ایمان می‌آورند. گروهی از بت‌پرست‌ها هم به آن ایمان می‌آورند. فقط بی‌دین‌های لج‌بازند که آیه‌ها و نشانه‌های ما را انکار می‌کنند.\nتو قبل از نزول قرآن نه اهل خواندن بودی و نه اهل نوشتن؛ وگرنه بهانه‌جوهای یاوه‌گو در وحی‌بودنِ قرآن تردید می‌کردند.\nاین قرآن گردآوری‌شده از کتاب‌های دیگر نیست؛ بلکه آیه‌هایی روشن است، جاگرفته در سینۀ کسانی که معرفت دارند. آیه‌های ما را فقط بدکاران انکار می‌کنند.\nبت‌پرست‌های بهانه‌جو به‌مسخره می‌گفتند: «چرا از طرف خدا بر او معجزه‌های دیگری فرستاده نشده است؟!» بگو: «اختیار معجزه‌ها، همه، دست خداست. من فقط هشداردهنده‌ای باصراحتم.»\nهمین برایشان کافی نیست که کتابی آسمانی بر تو فرستاده‌ایم که به‌مرور برایشان خوانده می‌شود؟! به‌یقین، این کتاب سرشار از رحمت و یادآوری برای مردم باایمان است.\nپیامبر، بگو: «همین بس که خدا بینِ من و شما شاهد باشد. آخر، او از آنچه در آسمان‌ها و زمین است، باخبر است. کسانی که به بت‌ها ایمان بیاورند و خدا را انکار کنند، سرمایۀ عمرشان را باخته‌اند.»\nبه‌مسخره، از تو عذاب فوری می‌خواهند! اگر قرار نبود که هر ملتی مدتی در دنیا زندگی کند، این‌ها حتماً عذاب فوری سراغشان می‌آمد؛ البته در اوج بی‌خبری و یک‌دفعه بالاخره سراغشان خواهد آمد!\nبله، به‌مسخره از تو عذاب فوری می‌خواهند. جهنم، این قبیل بی‌دین‌ها را حتماً محاصره می‌کند؛\nآن‌روزی که عذاب از درودیوار بر آن‌ها ببارد و خدا بگوید: «بچشید همان کارهای زشتی را که دائم مشغولش بودید.»\nبندگان باایمانم! زمینِ من پهناور است. به جایی بروید که با خیال راحت بتوانید فقط مرا بپرستید.\nالبته دنیا گذراست و هرکسی طعم مرگ را می‌چشد. سپس فقط به‌سوی ما برِتان می‌گردانند.\nآن‌وقت، کسانی را که ایمان آورده‌اند و کارهای خوب کرده‌اند، در خانه‌هایی بهشتی حتماً جا می‌دهیم که از زیرشان جوی‌ها روان است و در آنجا ماندنی‌اند. خوب پاداشی است پاداش اهل عمل!\nهمان کسانی که صبوری به‌خرج دادند و به خدا توکل کردند.\nدر ضمن، نگران روزی‌تان هم نباشید؛ چه جنبندگان زیادی هستند که قدرت ذخیره‌سازی غذای خود را ندارند. خدا آن‌ها و شما را روزی می‌دهد. او شنوا و داناست\nاگر از بت‌پرست‌ها بپرسی چه کسی آسمان‌ها و زمین را آفریده و خورشید و ماه را در خدمتتان گذاشته است، حتماً پاسخ می‌دهند: «خدا.» پس چطور از بندگی‌اش به انحراف کشیده ‌می‌شوند؟!\nالبته ‌خدا روزیِ هرکه را صلاح بداند، زیاد و کم می‌کند؛ چون خدا هر چیزی را می‌داند.\nاگر از آن‌ها بپرسی چه کسی از آسمان برف و باران می‌فرستد تا به‌برکتش زمین را بعد از مردنش زنده کند، حتماً پاسخ می‌دهند: «خدا.» با این اتمام‌حجت، بگو: «الحمدلله که معترفید!» البته بیشترشان عقلشان را به‌کار نمی‌اندازند.\nزندگیِ این دنیا جز سرگرمی و بازیچه نیست و زندگیِ سرای آخرت است که زندگی واقعی است. کاش این را می‌دانستند!\nسوار کشتی که می‌شوند، وقتی به‌خطر می‌افتند، خدا را از تهِ دل صدا می‌زنند؛ اما به‌محض اینکه خدا با رساندنشان به ساحل نجاتشان داد، باز به بت‌پرستی ادامه می‌دهند.\nبگذار نعمت‌هایی را که به آن‌ها داده‌ایم، ناشکری کنند و خوش باشند! بالاخره خواهند فهمید!\nمگر نمی‌بینند که ما مکه را مکان امن قرار داده‌ایم، با آنکه مردمِ اطرافشان قتل و غارت می‌شوند؟! با این نعمت باارزش، باز هم به بت‌های هیچ‌وپوچ اعتقاد دارند و نعمت‌های خدا را ناشکری می‌کنند؟!\nچه کسانی ستمکارتر از آن‌هایی‌اند که به خدا نسبتِ دروغ می‌دهند یا حق را که به‌سویشان آمده است، دروغ می‌دانند؟! آیا جهنم جایگاه چنین بی‌دین‌هایی نیست؟!\nالبته کسانی را که در راه ما تلاش می‌کنند، در پیمودن راه‌های کمال و سعادت کمک می‌کنیم. بله، خدا در کنار درستکاران است.\nالف، لام، میم.\nدر نزدیکی‌های مرز عربستان، رومیان از ایرانیان شکست خوردند؛\nولی بعد از این شکست، ظرف چند سالِ آینده پیروز خواهند شد.\nالبته قبل و بعدِ هر پیروزی و شکستی، همه چیز در اختیار خداست. آن روز که رومیان پیروز شوند، مسلمانان هم به‌کمک خدا در جنگ بَدر پیروز و خوشحال می‌شوند.\nبله، خدا هرکه را بخواهد، کمک می‌کند؛ چون او شکست‌ناپذیرِ مهربان است.\nخدا وعده‌ای داده که راستِ راست است. خلاف وعده‌اش هم عمل نمی‌کند؛ ولی بیشترِ مردم این حقیقت را نمی‌دانند\nاین‌ها فقط ظاهری از زندگیِ دنیا را می‌شناسند؛ درحالی‌که دربارۀ آخرت، خودشان را به غفلت زده‌اند\nآیا در خلوت خودشان فکر نمی‌کنند که خدا آسمان‌ها و زمین را و آنچه میان آن‌هاست، جز بر اساس حکمت و تا مدتی معیّن نیافریده است؟! بااین‌همه، خیلی از مردم زندگیِ بعد از مرگ و دیدار خدا را باور ندارند!\nمگر به گوشه‌وکنار دنیا سفر نکرده‌اند تا ببینند آخرعاقبتِ کسانی که قبل از آن‌ها زندگی می‌کرده‌اند، چه شد؟! تازه، آن‌ها قوی‌تر از این‌ها بودند: به کندوکاو زمین پرداختند و بیشتر از اینکه این‌ها آبادش کنند، آن‌ها آبادش کردند! پیامبرانشان دلیل‌های روشنی برایشان آوردند؛ ولی آن‌ها نپذیرفتند. خدا بنا نداشت که به آن‌ها بد کند؛ بلکه خودشان به خودشان بد می‌کردند.\nآخرعاقبتِ چنین کسانی که کارهای زشت کردند، بد وضعیتی شد؛ برای آنکه آیه‌های خدا را دروغ دانستند و به‌مسخره‌اش گرفتند!\nخدا موجودات را پدید می‌آورَد و بعد از مرگ، دوباره زنده‌شان می‌کند و آن‌وقت فقط به‌سوی او برگردانده می‌شوند\nروزی که قیامت برپا شود، گناهکارها سرخورده و درمانده می‌شوند.\nاز بت‌هایی که به‌جای خدا پرستیده بودند، شفاعت‌کننده‌ای برایشان نخواهد بود. آن‌وقت است که دیگر از اعتقاد به بت‌هایشان دست می‌کشند!\nروزی که قیامت برپا شود، خوبان و بدان این‌‌طور از هم جدا می‌شوند:\nکسانی که ایمان آورده‌اند و کارهای خوب کرده‌اند، در باغ‌های سرسبز بهشتی از خوشی در پوست خود نمی‌گنجند\nاما کسانی که بی‌دینی کرده‌اند و آیه‌های ما و دیدار آخرت را دروغ دانسته‌اند، برای ماندن در عذاب احضارشان می‌کنند.\nبه پاکی یاد کنید خدا را وقتی از روز وارد شب می‌شوید و وقتی از شب وارد روز می‌شوید.\nدر ضمن، در آسمان‌ها و زمین سپاس مخصوص اوست. همچنین به پاکی یاد کنید خدا را نیمه‌شب و وقتی به وسط ظهر می‌رسید.\nموجود زنده را از مادّۀ بی‌جان می‌سازد و مادّۀ بی‌جان را از موجود زنده. زمین را بعد از مردنش زنده می‌کند و شما هم همین‌طور از قبرها بیرون آورده می‌شوید.\nاز نشانه‌های او این است که شما را در ابتدا از خاکِ بی‌جان آفرید. بعدش در قدوقامت انسان، به‌سرعت در سراسر زمین پخش شدید.\nاز نشانه‌های او این است که برایتان از نوع خودتان همسرانی آفرید تا در کنارشان به آرامش روحی‌روانی برسید. بینتان هم، محبت و مهربانی انداخت. در رابطۀ زن و مرد، برای مردمی که فکرشان را به‌کار بیندازند، نشانه‌هایی از یکتاییِ خداست.\nاز نشانه‌های او آفرینش آسمان‌ها و زمین و گوناگونیِ زبان‌ها و رنگ‌های شماست. در این‌همه تنوع، برای افراد خوش‌فهم نشانه‌هایی از یکتاییِ خداست.\nاز نشانه‌های اوست خوابتان در شب و نیز کارتان در روز برای به‌دست‌آوردن روزیِ او. در این نظم، برای مردمی که گوش شنوا دارند، نشانه‌هایی از یکتاییِ خداست.\nاز نشانه‌های او این است: برق آسمان را نشانتان می‌دهد که مایۀ بیم و امیدتان است. از آسمان هم، برف و ‌باران می‌فرستد تا به‌برکتش زمین را بعد از مردنش زنده کند. در این پدیده‌ها، نشانه‌هایی از یکتاییِ خداست برای مردمی که عقلشان را به‌کار می‌اندازند.\nاز نشانه‌هایش این است که آسمان و زمین به‌فرمان او برپاست. بعد، با صدای شیپور قیامت، وقتی فراخوانِ بیرون‌آمدن از زمین بدهد، یک‌دفعه همه از قبرها خارج می‌شوید!\nهرکه در آسمان‌ها و ‌زمین است، فقط مال اوست و همه گوش‌به‌فرمان اویند.\nاوست که موجودات را پدید می‌آورد و بعد از مرگ، دوباره زنده‌شان می‌کند. این کار برایش آسان‌تر است؛ چون‌که صفات برتر در آسمان‌ها و زمین مال اوست و او شکست‌ناپذیرِ کاردرست است.\nخدا از وضع خودتان برایتان مثالی می‌زند: از بردگانی که در اختیار دارید، آیا هیچ کدامشان را در اموالی که روزی‌تان کرده‌ایم، شریک می‌کنید؟! طوری‌که هر دو حقّ برابر داشته باشید؟! و همان‌قدر از آن‌ها بترسید که از رقیبانتان می‌ترسید؟! هرگز! پس چطور انتظار دارید که خدا از مخلوقاتش، کسی را شریک خود در کاروبار عالم کند؟! آیه‌هایمان را این‌طور برای مردمی که عقلشان را به‌کار بیندازند، توضیح می‌دهیم؛\nولی این‌قبیل بدکارها، با ندانم‌کاری، تابع میل خودشان هستند. چه کسی آن‌هایی را که خدا به‌حال خودشان رها کرده، به راه می‌آورد؟! بله، دیگر هیچ یاوری ندارند!\nبنابراین با میانه‌روی و نیز با همۀ وجودت، به دین اسلام رو بیاور: با همان سرشتی که خدا مردم را بر اساس آن آفریده است. این سرشتِ خداجو تغییر برنمی‌دارد. این‌ها همان برنامه‌های استواری است که ضامن خوشبختی است؛ ولی بیشترِ مردم این حقیقت را نمی‌دانند!\nبله، با این حالت به دین رو بیاورید که دارید به‌طرف خدا می‌روید. در حضورش مراقب رفتارتان باشید و نماز را با آدابش بخوانید. جزو بت‌پرست‌ها هم نباشید؛\nهمان کسانی که با دینشان برخوردِ گزینشی می‌کنند و به گروه‌های مختلف تقسیم ‌می‌شوند. هر فرقه‌ای به تکه‌ای از دین که انتخاب کرده‌اند، دل خوش کردند.\nاین‌ها، تا مشکلی سراغشان می‌آید، رو به خدا می‌آورند و صدایش می‌زنند؛ اما به‌محض اینکه مشکلشان را برطرف کند، بعضی‌شان باز به بت‌پرستی رو می‌آورند!\nآخرش، نعمت‌هایی را که به آن‌ها داده‌ایم، ناشکری می‌کنند. خوش باشید! بالاخره خواهید فهمید.\nمگر فرشته‌ای برایشان فرستاده‌ایم که بت‌پرستی‌شان را توجیه و تأیید کرده باشد؟!\nوقتی راحتی و رفاهی به این مردم بچشانیم، به آن سرخوش می‌شوند؛ ولی به‌محض اینکه در نتیجۀ کارهای زشتشان سختی و بلایی دامن‌گیرشان شود، سرخورده می‌شوند!\nمگر نمی‌بینند که خدا روزیِ هرکه را صلاح بداند، زیاد و کم می‌کند؟ در این تقسیم حکیمانۀ روزی، نشانه‌هایی از یکتاییِ خداست.\nاز این روزیِ خدا، حقّ قوم‌وخویش و فقیر و درراه‌‌مانده را ادا کن. این کار برای کسانی که دنبال رضای خدا هستند، بهتر است. آنان‌همان مردم خوشبخت‌اند.\nآنچه به‌طمعِ عوضِ بیشتر یا برای راه‌افتادن کارتان به مردم می‌دهید، از نظر خدا ارزشی ندارد؛ ولی صدقه‌هایی که برای رضای خدا می‌دهید، ارزشمند است. چنین کسانی از درون رشد می‌کنند.\nخداست که شما را آفریده، بعد روزی‌تان داده است، آنگاه می‌میرانَدتان و سپس روز قیامت زنده‌تان می‌کند. از دست بت‌هایتان چنین کارهایی ساخته است؟! پاک و برتر است خدا از بت‌هایشان.\nدر نتیجۀ گناهانی که مردم مرتکب می‌شوند، انواع بدبختی و بلا در جای‌جایِ دنیا رخ می‌دهد تا خدا سزای برخی کارهای زشتشان را به آن‌ها بچشاند؛ شاید به‌خود بیایند و به‌طرف خدا برگردند.\n!»بگو: «به گوشه‌وکنار دنیا سفر کنید و ببینید آخرعاقبتِ کسانی که قبل از شما بوده و بیشترشان بت‌پرست بوده‌اند، چه شد\nبا همۀ وجودت به دین استوار اسلام رو بیاور، قبل از آنکه روزی از طرف خدا فرا برسد که برگشت ندارد! در آن روز خوبان و بدان این‌طور از هم جدا می‌شوند:\nکسانی که بی‌دینی کنند، دودش به چشم خودشان می‌رود. کسانی هم که کارِ خوب کنند، بهشت را برای خودشان آماده می‌کنند.\nاین جداشدن برای آن است که خدا مؤمنانِ نیکوکار را از لطف خودش پاداش دهد؛ چون او بی‌دین‌ها را دوست ندارد.\nاز نشانه‌های او این است که بادها را می‌فرستد تا مژده‌رسان بارانِ رحمتش باشند، از فواید بادها به شما بچشاند، کشتی‌ها به‌فرمانش در حرکت باشند، از نعمت‌های بیش از اندازۀ خدا بهره‌مند شوید و شاید شکر کنید.\nپیامبران زیادی به‌سوی قوم‌وقبیله‌هایشان فرستادیم که دلیل‌های روشنی برایشان آوردند. برخی‌شان ایمان نیاوردند. از این گناهکارها انتقام گرفتیم و مؤمنان را کمک کردیم؛ چون ‌کمک به مؤمنان به‌عهدۀ ماست.\nبله، خداست که بادها را می‌فرستد تا ابرها را به حرکت درآورند؛ بعد ابرها را در آسمانِ مناطقی که صلاح بداند، پخش می‌کند و متراکم می‌سازد. دست‌آخر، دانه‌های باران را می‌بینی که از لابه‌لایشان فرو می‌ریزد. به‌محض اینکه خدا بر سر هر گروه از بندگانش که به مصلحت بداند، باران فرو بریزد، آن‌ها خوشحال می‌شوند.\nقبل از بارش باران بر آن‌ها، بله دقیقاً قبلش، حسابی مأیوس بودند!\nبه آثار رحمت الهی نگاه کن که زمین‌های مرده را چطور زنده می‌کند! بی‌شک، چنین کسی زنده‌کنندۀ مرده‌ها هم هست؛ زیرا او از عهدۀ هر کاری برمی‌آید.\nاگر باد سوزانی بفرستیم که در نتیجه‌اش مزرعه و باغشان را زرد و پژمرده ببینند، یکسره به ناشکری می‌پردازند.\nالبته تو نه می‌توانی حرفت را برای مرده‌دل‌ها مطرح کنی، نه دعوتت را به جماعتی برسانی که خودشان را به کری زده و به حق پشت کرده‌اند\nو نه جماعتی را از گمراهی نجات بدهی که خودشان را به کوری زده‌اند؛ بلکه حرفت را به گوش فقط کسانی می‌توانی برسانی که آمادگی پذیرش آیه‌های ما را دارند و در برابر حقیقت تسلیم‌اند.\nخداست که شما را آفرید، درحالى‌که نوزادی ناتوان بودید. بعدش به شما قوّت جوانى داد و آخرکار، ضعف و پیرى را بر شما مسلط کرد. بله، خدا هرچه بخواهد، می‌آفریند و اوست دانای توانا.\nروزی که قیامت برپا شود، گناهکارها قسم می‌خورند که جز لحظه‌ای در برزخ نمانده‌اند!  در دنیا هم همین‌طور از مسیر حق به انحراف کشیده می‌شدند.\nولی کسانی که معرفت و ایمان دارند، می‌گویند: «بر اساس آنچه در کتاب‌های آسمانی آمده بود، شما تا روز قیامت در برزخ مانده‌اید! حالا این است روز قیامت! ولی شما خودتان علم و اعتقادی به آن پیدا نکردید.»\nآن روز، نه عذرخواهیِ این‌قبیل بدکارها سودی به‌حالشان دارد و نه اجازۀ جبران به آن‌ها داده می‌شود.\nواقعاً، در این قرآن از هر مثالی برای راهنمایی مردم استفاده کرده‌ایم. اگر هر آیه و نشانه‌ای برای این بی‌دین‌ها بیاوری، می‌گویند: «فقط دارید بیهوده‌گویی می‌کنید!»\nبله، بر دل‌های کسانی که خودشان را به نادانی زده‌اند، خدا این‌طور مُهر بدبختی و بی‌خبری می‌زند!\nصبوری کن که وعدۀ خدا حق است. مبادا کسانی که وعده‌های خدا را باور ندارند، شست‌وشوی مغزی‌ات بدهند!\nالف، لام، میم.\nآیه‌هایِ کتاب حکمت‌آموز پیشِ روی شماست\nکه راهنمایی و رحمتی است برای درستکاران؛\nهمان کسانی که نماز را با آدابش می‌خوانند و صدقه می‌دهند و آخرت را واقعاً باور دارند.\nآنان بر مَرکب هدایت خدا سوارند و آنان همان مردم خوشبخت‌اند.\nعده‌ای از مردم با تهیه و توزیع محصولات مخرّب فرهنگی، مردم ساده‌لوح را از راه خدا به‌در می‌کنند و آیات و احکام الهی را به‌مسخره می‌گیرند. عذابی خفت‌بار نصیب چنین جماعتی می‌شود!\nوقتی آیه‌های ما برایشان خوانده شود، با تکبر رو برمی‌گردانند؛ انگار آیه‌هایمان را اصلاً نشنیده‌اند؛ مانند کسانی که گوش‌هایشان سنگین است! پس به عذابی زجرآور مژده‌شان بده!\nاز طرف دیگر، کسانی که اسلام آورده‌اند و کارهای خوب کرده‌اند، باغ‌های پُرنازونعمتی در انتظارشان است\nکه آنجا ماندنی‌اند. خدا وعده‌ای داده که راستِ راست است؛ چون او شکست‌ناپذیرِ کاردرست است.\nآسمان‌ها را با ستون‌هایی نامرئی آفریده است. در زمین نیز کوه‌هایی ریشه‌دار گذاشته تا زمین با لرزه‌های دائمش زندگی‌تان را به‌هم نریزد. خدا گونه‌های جانوری هم در زمین پراکنده است. از آسمان، برف و باران فرستاده‌ایم و با آن، درختان و گیاهان سودمندِ نر و ماده در زمین پرورش داده‌ایم.\nاین است آفرینش خدا! حالا نشانم بدهید کسانی که غیر اویند، یعنی بت‌ها، چه چیزی آفریده‌اند؟! هیچ! بلکه این بت‌پرست‌های بدکار غرق گمراهی‌اند.\nبه لقمان حکمت آموختیم که: «خدا را شکر کن»؛ چون هرکه شکر کند، به‌سود خودش شکر می‌کند. هرکه هم ناشکری کند، دودش به چشم خودش می‌رود! آخر، خدا بی‌نیازِ ستودنی است.\nلقمان وقتی پسرش را نصیحت می‌کرد، گفت: «گل‌پسرم! به‌جای خدا بت نپرست که بت‌پرستی بد ستمی است.»\nما هم به انسان دربارۀ والدینش، به‌ویژه مادرش این‌طور سفارش کردیم: «مرا شکر کن. آنان را هم.» مادرش که او را در دوران حاملگی به شکم می‌کشد، هر روز توانش بیش از پیش تحلیل می‌رود و تازه، دو سال هم شیرش می‌دهد. حواستان باشد که به من ختم می‌شود آخرعاقبتِ همه.\nاگر سعی کردند چیزهای دیگری را بی‌دلیل به‌جای من بپرستی، اطاعتشان نکن. در زندگی روزمره، با آن‌ها بسیار پسندیده معاشرت کن؛ اما در مسائل دینی، دنبال کسی باش که به درگاه من رو آورده باشد. دست‌آخر، به‌سوی من است برگشتنتان؛ پس شما را از کارهایتان باخبر می‌کنم.\nلقمان ادامه داد: « گل‌پسرم! به‌اندازۀ ارزنی اگر کاری بکنی، زیر سنگ هم که باشد یا در آسمان‌ها یا در دل زمین، خدا حاضرش می‌کند؛ چون خدا نکته‌سنجِ آگاه است.\nگل‌پسرم! نماز را با آدابش بخوان و امربه‌معروف کن و نهی‌ازمنکر. در برابر سختی‌هایی که برایت پیش می‌آید، صبوری کن که این نشانۀ ارادۀ قوی است.\nبا بى‌اعتنایى، از مردم رو برنگردان و با سرمستی و قلدری روی زمین راه نرو که خدا هیچ خیال‌بافِ خودپسندی را دوست ندارد.\nدر راه و رفتارت متعادل باش و صدایت را بالا نبر که بلندترینِ صداها عرعرِ خرهاست.»\nمگر نمی‌بینید‌که خدا تمام مواد و موجودات را در آسمان‌ها ‌و زمین، در اختیارتان گذاشته و شما را غرقِ نعمت‌های ظاهری و باطنیِ خودش کرده است؟!برخى مردم بدون ‌هیچ دلیل عقلی یا الهام درونی یا استناد به کتاب روشنگر آسمانی، دربارۀ یکتاییِ خدا چون‌وچرا می‌کنند.\nوقتی از آن‌ها خواسته می‌‌شود: «از دستورهایی پیروی کنید که خدا فرستاده است»، جواب می‌دهند: «نه! بلکه از چیزهایی تقلید می‌کنیم که دیدیم پدرانمان دنبال آن‌اند.» حتی اگر شیطان با این تقلید کورکورانه، به‌طرف آتش سوزان جهنم دعوتشان کرده باشد؟!\nهرکه خود را با همۀ وجود تسلیم خدا کند و درستکار باشد، به محکم‌ترین دستگیره چنگ زده است. آخرعاقبتِ همۀ کارها هم فقط دست خداست.\nنکند هرکه بی‌دین شود، بی‌دینی‌اش غصه‌دارت کند! به‌سوی ماست برگشتنشان و ما از کارهایشان باخبرشان می‌کنیم! خدا می‌داند هر آنچه را در دل‌ها می‌گذرد.\nاز دنیای ناچیز برخوردارشان می‌کنیم؛ ولی آخرکار، آن‌ها را به‌طرف عذابی نفس‌گیر می‌کشانیم.\nاگر از آن‌ها بپرسی چه کسی آسمان‌ها و زمین را آفریده است، حتماً پاسخ می‌دهند: «خدا.» بگو: «الحمدلله که معترفید!» ولی بیشترشان عقلشان را به‌کار نمی‌اندازند.\nآنچه در آسمان‌ها و زمین است، فقط مال خداست؛ زیرا تنها او بی‌نیازِ ستودنی است.\nهرچه درخت روی زمین است، به‌فرض، قلم شود و دریاها مرکّب آن و دریاهای زیاد دیگری هم بیاید کمکش، ثبت حقایق عالم پایان نمی‌پذیرد. آخر، خدا شکست‌ناپذیرِ کاردرست است.\nآفرینش همۀ شما و دوباره‌زنده‌کردنتان، برای خدا به‌آسانیِ آفرینش و دوباره‌زنده‌کردن یک نفر است! او شنوای آگاه است.\nمگر ندیدی که خدا در طول سال، مدتی شب‌ها را بلند و روزها را کوتاه می‌کند و مدتی روزها را بلند و شب‌ها را کوتاه؟ و اینکه خورشید و ماه را در خدمتتان گذاشته و هر کدامشان برای مدتی معیّن در مدار خود در گردش‌اند؟ و اینکه خدا از کارهایتان آگاه است؟\nاین‌ها دلیل است بر اینکه خدا حق است و بت‌هایی که بت‌پرست‌ها صدا می‌زنند، باطل و اینکه تنها خدا بلندمرتبۀ بزرگ است.\nمگر ندیدی که کشتی‌ها به‌واسطۀ قوانین فیزیکی و عوامل جوّیِ مقهور خدا در دریاها رفت‌وآمد می‌کنند تا خدا گوشه‌ای از نشانه‌های یکتایی‌اش را نشانتان دهد؟! در این قدرت‌نمایی، برای هر صبرکنندۀ شکرگزار نشانه‌هایی از یکتاییِ خداست.\nوقتی امواج دریا مانند ابرهایی تیره‌وتار محاصره‌شان کند، خدا را از تهِ دل صدا می‌زنند؛ اما وقتی خدا با رساندنشان به ساحل نجاتشان دهد، فقط عدۀ کمی از آن‌ها به همان حالِ خوشِ توحیدی باقی می‌مانند! البته آیه‌هایمان را جز هر عهد‌شکن نمک‌نشناسی انکار نمی‌کند.\nمردم! در حضور خدا مراقب رفتارتان باشید. بترسید از روزی که از دست هیچ پدر و مادری برای بچه‌شان کاری ساخته نیست و از دست هیچ بچه‌ای برای پدر و مادرش! وعدۀ خدا حق است. مبادا زندگی دنیا و زرق‌و‌برقش گولتان بزند! مبادا شیطان با وعدۀ آمرزش الهی گولتان بزند!\nزمان قیامت را فقط خدا می‌داند. اوست که هم برف و باران می‌فرستد و هم دقیق می‌داند که بچه‌ها در شکم مادران چه ویژگی‌هایی دارند. کسی چه می‌داند فرداها چه می‌کند و کسی چه می‌داند کجای عالم می‌میرد! فقط خدا دانای آگاه است.\nالف، لام، میم.\nاین کتاب که جای هیچ شک‌وشبهه‌‌ای در آن نیست، فرستادۀ صاحب‌اختیار جهانیان است.\nادعا می‌کنند که ساخته‌وپرداختۀ محمد است؟! بگو: «اصلاً! بلکه آن کلام حقی است از طرف خدا» تا مردمی را هشدار دهی که بعد از عیسی هیچ پیامبری به خود ندیده‌اند تا هدایت شوند.\nخداست که آسمان‌ها و زمین را و آنچه میان آن‌هاست، در طول شش مرحله آفرید. آن‌وقت، بر مقام فرمانرواییِ جهان تکیه زد. علل و عوامل هستی بدون او کاری برایتان نمی‌کنند. پس چرا به‌خودتان نمی‌آیید؟!\nکار جهان را از آسمان تا زمین اداره می‌کند. در پایان، همۀ کارها طی مرحله‌ای که به‌اندازۀ هزار سال با حساب شماست، به‌سویش برمی‌گردند و حسابرسی می‌شوند.\nاوست که دانای پنهان و ‌پیداست و شکست‌ناپذیرِ مهربان؛\nهمان کسی که هرچه آفریده، به بهترین حالت آفریده. آفرینش انسان را از گِل شروع کرد.\nبقای نسل آدم را هم در چکه‌آبی ناچیز قرار داده است.\nبعد از اینکه خلقت هر انسان را کامل کرد، به او جان می‌دهد. برایتان نعمت گوش و چشم و عقل هم گذاشته است تا با آن‌ها حقایق را بفهمید؛ اما حیف که کمتر شکر می‌کنید!\nمنکِران معاد می‌پرسند: «آیا بعد از مردن که در زمین گم‌وگور می‌شویم، باز از نو زنده می‌شویم؟!» اصلاً آن‌ها دیدار خدا را باور ندارند.\nبگو: «فرشتۀ مرگ که مأمور قبض روحتان است، جانتان را می‌گیرد. بعد، فقط به‌سوی صاحب‌اختیارتان برگردانده می‌شوید.»\nکاش این گناهکارها را آن‌وقتی می‌دیدی که در محضر خدا سرافکنده‌اند و التماس می‌کنند: «خدایا، حقایق را دیدیم و شنیدیم. به دنیا برِمان گردان تا کارهای خوب بکنیم. ما دیگر قیامت را باور کرده‌ایم.»\nاگر می‌خواستیم، به هرکسی حتی به شخص بی‌دین توفیق می‌دادیم تا راه درست را برود؛ ولی برنامۀ حتمی‌ام این است که جهنم را از همۀ جنّیان و آدمیانِ بی‌ایمان پر کنم.\nپس عذاب جهنم را بچشید! چون با بی‌اعتنایی، دیدار امروزتان را فراموش کردید. ما هم فراموشتان کرده‌ایم! بله، عذاب همیشگی را بچشید، به‌سزای کارهای زشتی که می‌کردید.\nکسانی به آیه‌های ما ایمان واقعی دارند که: وقتی آنان را با آن آیه‌ها به‌خود بیاورند، سجده‌کنان به‌خاک می‌افتند و خدا را بی‌هیچ تکبری، از سرِ سپاس به پاکی یاد می‌کنند.\nشب‌ها از بستر گرم‌ونرم برمی‌خیزند و خدا را با بیم و امید صدا می‌زنند. از آنچه به آنان روزی کرده‌ایم هم، در راه خدا هزینه می‌کنند.\nکسی نمی‌داند چه نعمت‌هایی خارج از تصور برای آنان کنار گذاشته شده است؛ به‌طوری‌که اشک شوق از دیدگان جاری می‌سازد! این پاداش نتیجۀ کارهایی است که می‌کردند.\nآنانی که مؤمن‌اند، با آن‌هایی که منحرف‌اند، یکی‌اند؟! هرگز یکسان نیستند:\nکسانی که ایمان آورده‌اند و کارهای خوب کرده‌اند، جایگاهشان باغ‌هایی پردرخت است و این پذیرایی نتیجۀ کارهایی است که می‌کردند؛‌\nاما کسانی که به راه انحراف رفته‌اند، جایگاهشان آتش است. هر بار بخواهند از آنجا فرار کنند، برِشان می‌گردانند و به آن‌ها می‌گویند: «بچشید عذاب جهنمی را که آن را دروغ می‌دانستید.»\nالبته قبل از عذاب بزرگ‌ترِ آخرت، از عذاب نقدترِ دنیا هم به آن‌ها می‌چشانیم؛ شاید از راه انحراف برگردند.\nچه کسانی ستمکارتر از آن‌هایی‌اند که وقتی آیه‌های خدا را به آن‌ها یادآوری می‌کنند، از آن رو ‌برمی‌گردانند؟! ما از گناهکارها انتقام می‌گیریم.\nبه موسى کتاب آسمانى دادیم. تردید نکن که او تورات را تحویل گرفت. آن را راهنمای بنى‌اسرائیل قرار داده بودیم.\nعده‌ای از آنان را برای اینکه صبوری کردند و به آیه‌هایمان ایمان آوردند، راهبرانی کردیم که به‌فرمان ما مردم را به خوشبختی می‌رساندند.\nالبته خدا روز قیامت، در هر چیزی که سرش اختلاف داشتند، بینشان داوری می‌کند.\nمگر همین برای بیداری مردم کافی نیست که نسل‌های فراوانی را قبل از آن‌ها نابود کردیم و حالا این‌ها دارند روی ویرانه‌های خانه‌های آن‌ها راه می‌روند؟! در همین، عبرت‌هایی هست. پس چرا گوش شنوا ندارند؟!\nمگر ندیدند که ابرهای بارانی را به‌طرف زمین‌های خشک‌شده روانه می‌کنیم و به‌برکت باران، دوباره سرسبزشان می‌کنیم تا چهارپایانشان و خودشان از آن استفاده کنند؟! پس چرا چشم بینا ندارند؟!\nبه مسلمانان می‌گویند: «اگر راست می‌گویید، این وعدۀ پیروزی‌تان کِی می‌رسد پس؟!»\nبگو: «روز پیروزی ما، نه ایمان‌آوردن بت‌پرست‌ها سودی به‌حالشان دارد و نه مهلت فرار به آن‌ها داده می‌شود!»\nپس اعتنا نکن به آن‌ها و منتظر پیروزی باش. البته آن‌ها هم منتظر شکست تواَند\nپیامبر! در حضور خدا مراقب رفتارت باش و دنباله‌روِ سران بت‌پرست و منافق نباش؛ چون خدا دانای کاردرست است.\nدنباله‌روِ چیزی باش که از طرف خدا به تو وحى مى‌شود؛ چون خدا از کارهایی که می‌کنید، آگاه است.\nبه خدا توکل کن. همین بس که خدا حامی تو باشد.\nدرونِ هیچ‌کسی خدا دو تا دل نگذاشته است که یکی به حق مایل باشد و یکی به باطل. خدا همسرانتان را که ظِهارمی‌کنید، یعنی آنان را مادر خودتان فرض می‌کنید، مادرانتان قرار نداده است. فرزندخواندگانتان را هم بچه‌های واقعی شما نکرده است. این‌ها حرف‌های بی‌اساسی است که به‌زبان می‌آورید. خدا حرف‌های درست‌وحسابی می‌گوید و فقط اوست که به راه راست راهنمایی می‌کند.\nفرزندخواندگانتان را به پدرانشان منتسب کنید که این از نظر خدا عادلانه‌تر است. اگر هم پدرانشان را نمی‌شناسید، پس این‌ها برادران دینی و آزادکردگان شمایند. اگر به غیرپدرانشان اشتباهی منتسبشان کنید، اشکالی ندارد؛ ولی اگر عمدی و دانسته باشد، گناهکارید. البته اگر توبه کنید، خدا آمرزندۀ مهربان است.\nرضایت و نفع پیامبر باید اولویتِ اولِ مسلمانان در هر رفتار و تصمیمی باشد. همسرانش هم انگار مادران آنان‌اند؛ یعنی محترم‌اند و ازدواج با آنان حرام است.طبق کتاب الهی، خویشاوندان در ارث‌بردنِ از همدیگر مقدّم‌اند بر مهاجران و انصار؛ مگر آنکه خودتان بخواهید با وصیت‌کردنِ بخشی از اموالتان به دوستانتان، در حقّشان خوبی کنید که این حکم در کتاب خدا ثبت‌وضبط است.\n‌خدا از پیامبران، به‌ویژه از تو و نوح و ابراهیم و موسی و عیسی‌بن‌مریم، تعهد گرفت که: «دین را کامل اجرا کنید و با آن برخوردِ گزینشی نکنید.» بله، از آنان تعهد محکم گرفتیم\nتا خدا از راستگویان بخواهد صداقتشان را در عمل نشان بدهند. خدا برای بی‌دین‌ها عذابی زجرآور آماده کرده است.\nمسلمانان! لطف خدا را در حق خودتان به‌یاد آورید؛ آن‌وقتی‌که در جنگ احزاب سپاهیان فراوانی به‌قصد نابودیِ شما سروقتتان آمدند؛ ولی تندبادی سرد و لشکریانی نامرئی برضدّشان فرستادیم. خدا کارهایتان را کاملاً زیر نظر داشت.\nیادتان هست که آن‌ها از بالا و پایین شهر مدینه به شما یورش بردند: چشم‌ها از شدت ترس خیره مانده بود و جان‌ها به گلو رسیده بود و خیال‌های بدی دربارۀ خدا در سر می‌پروراندید!\nآنجا بود که مسلمانان در معرض امتحان قرار گرفتند و دچار تزلزل و اضطرابِ شدید شدند!\nمنافق‌ها و افراد ضعیف‌ایمان مُدام می‌گفتند: «آن وعدۀ پیروزی که خدا و رسولش به ما داده بودند، وعدۀ سرِ خرمن بود!»\nگروهی از آن‌ها هم گفتند: «آهای مردم مدینه، دیگر جای ماندن در جبهه نیست؛ برگردید خانه‌هایتان.» عدۀ دیگر‌شان اجازۀ مرخصی از پیامبر می‌گرفتند؛ به بهانۀ اینکه: «خانه‌هایمان دروپیکر درست‌و‌حسابی ندارد!» درصورتی‌که خانه‌هایشان بی‌حفاظ نبود. بله، جز فرار از جبهه منظور دیگری نداشتند.\nاگر از اطراف مدینه به آن‌ها حمله می‌کردند و از آن‌ها می‌خواستند که دست از دینشان بکشند، بی‌معطلی قبول می‌کردند!\nبا آنکه قبلاً با خدا عهد بسته بودند که پشت به دشمن نکنند. بله، دربارۀ عمل به عهد الهی همه باید پاسخ‌گو باشند.\nبگو: «هیچ سودی به‌حالتان ندارد اگر از مردن یا کشته‌شدن فرار کنید. به‌فرض هم سودی داشته باشد، چندصباحی بیشتر در دنیا بهره‌مند نمی‌شوید.»\nبپرس:‌«اگر خدا بدِ شما را بخواهد یا خیرتان را، چه کسی مانع اجرایش در حق شما می‌شود؟!» در ضمن، برای خودشان، جز خدا یار و یاوری پیدا نمی‌کنند.\nخدا، هم منافقانی را می‌شناسد که با تضعیف روحیه، در جبهه کارشکنی می‌کنند و هم آن‌هایی را که فقط کمی و آن‌هم برای خودنمایی، به جنگ آمده‌اند و بقیه را وسوسه می‌کنند که: «برگردید بیایید پیش ما!»\nاز هر کمکی به شما رزمندگان دریغ می‌ورزند. همین‌که آتش جنگ شعله‌ور شود، می‌بینی‌شان چنان سراسیمه نگاهت می‌کنند که مثل آدمِ روبه‌موت، چشم‌هایشان گِرد شده! اما به‌محض اینکه گَرد جنگ بخوابد، از سرِ حرصشان در گرفتن غنائم، با زبان‌هایی تندوتیز به شما نیش‌وکنایه می‌زنند. آن‌ها در واقع ایمان نیاورده‌اند. پس خدا کارهای خوبی را هم که احیاناً از آن‌ها سر زده است، بی‌اثر می‌کند. این برای خدا آسان است.\nبعد از جنگ هم، خیال می‌کنند آن دشمنانِ همدست هنوز نرفته‌اند! اگر آن‌ها بار دیگر برگردند، این‌ها آرزو می‌کنند کاش بین روستانشینان بودند و اخبار شما را از آنجا پی می‌گرفتند! به‌فرض هم پیشِ شما بودند، فقط کمی می‌جنگیدند، آن‌هم برای اینکه خودی نشان بدهند!\nقطعاً راه‌وروش رسول خدا، برای شما سرمشقِ خوبی است؛ یعنی برای آنانی که به خدا و آخرت امید دارند و خیلی به‌یاد خدا هستند.\nازآن‌طرف، مسلمانان واقعی تا دشمنانِ همدست را دیدند، گفتند: «این همان است که خدا و رسولش به ما وعده داده بودند و خدا و رسولش هم راست گفته‌اند.» دیدنِ دشمن فقط ایمان و تسلیمشان را بیشتر کرد.\nدر میان مسلمانان رادمردانی هستند که بر سرِ عهدشان با خدا برای فرارنکردن از میدان جنگ، صادقانه ایستادند. برخی‌شان شهید شدند و برخی منتظر شهادت‌اند. اینان به‌هیچ‌وجه تغییر عقیده ندادند.\nهمۀ امتحان‌ها برای این بود که خدا راستگویان را به‌خاطر‌صداقتشان پاداش دهد و منافقان را اگر بخواهد، مجازات کند یا توفیق توبه به آن‌ها بدهد. آخر، خدا آمرزندۀ مهربان است.\nخدا دشمنان بی‌دین را برگرداند، با دلی آکنده از خشم و با دستی خالی از نتیجه! زحمت جنگ را هم از دوش مسلمانان برداشت؛ زیرا خدا نیرومند شکست‌ناپذیر است.\nدر ضمن، یهودیان بنی‌قُرَیظه را که در جنگ احزاب از بت‌پرست‌ها پشتیبانی کرده بودند، از قلعه‌‌های تسخیرناپذیرشان به زیر کشید و در دل‌هایشان وحشت انداخت: مردانشان را کشتید و زنان و بچه‌هایشان را اسیر کردید.\nخدا زمین‌ها و خانه‌ها و اموالشان را در اختیارتان گذاشت و همین‌طور زمین‌های دیگرشان را که برای تصاحبش اقدامی نکرده بودید. خدا هر کاری می‌تواند بکند.\nپیامبر! به همسرانت گوشزد کن: «اگر زندگی دنیا و زرق‌وبرقش را می‌خواهید، بیایید چیزی به شما بپردازم و با خوبی و خوشی طلاقتان بدهم\nو اگر خدا و رسولش و سرای آخرت را می‌خواهید، بدانید خدا برای درستکارانِ شما پاداشی باارزش آماده کرده است.»\nبانوان پیامبر! هریک از شما مرتکب کار خیلی زشتی شود که در جامعه بازتاب پیدا کند، عذابش دوچندان است! این برای خدا آسان است.\nهریک از شما هم که در برابر خدا و رسولش تواضع به‌خرج دهد و کار خوبی بکند که در جامعه بازتاب پیدا کند، پاداشش را دوچندان می‌دهیم و برایش ‌روزیِ ناب هم آماده کرده‌ایم.\nبانوان پیامبر! شأن شما مثل بقیۀ زن‌ها نیست، بلکه برتر است؛ البته اگر مراقب رفتارتان باشید. پس با ناز و کرشمه حرف نزنید تا کسی که دلش مریض است، مبادا به شما طمع کند! در کل، مؤدب و پسندیده حرف بزنید.\nدر خانه‌هایتان بمانید و مانند دوران جاهلیتِ گذشته، در کوچه و خیابان خودنمایی نکنید. نماز را با آدابش بخوانید و صدقه بدهید و از خدا و رسولش اطاعت کنید.خدا می‌خواهد هرگونه ناپاکی را فقط از شما اهل‌بیت (محمد، علی، فاطمه، حسن و حسین) برطرف سازد و شما را کاملاً پاک‌وپاکیزه کند.\nبانوان پیامبر! یادتان باشد که آیه‌های الهی و سخنان حکمت‌آمیز، در خانه‌های شماست که خوانده می‌شود. خدا نکته‌سنجِ آگاه است.\nمردان و زنانی که طبق اسلام عمل می‌کنند، مردان و زنانی که از تهِ دل دین را باور دارند، مردان و زنانی که با فروتنی گوش‌به‌فرمان‌اند، مردان و زنانی که باصداقت‌اند، مردان و زنانی که در برابر مشکلات و سختیِ عبادت و جاذبۀ گناه صبورند، مردان و زنانی که متواضع‌اند، مردان و زنانی که صدقه و خمس و زکات می‌دهند، مردان و زنانی که روزه می‌گیرند، مردان و زنانی که در رفتار جنسیِ خود پاک‌دامن‌اند و مردان و زنانى که خیلی به‌یاد خدایند، خدا برای همۀ اینان آمرزش و پاداشى بزرگ آماده کرده است.\nهیچ مرد و زن مسلمانی حق ندارد در برابر فرمان خدا و رسولش، حق انتخابی برای خودش قائل باشد! هرکس با خدا و رسولش مخالفت کند، غرق گمراهی شده است.\nبه پسرخوانده‌ات، خدا نعمت اسلام داده بود و تو نعمت آزادی. زمانی، نصیحتش می‌کردی: «همسرت را نگه دار و از خدا بترس و طلاقش نده.» در دلت چیزی را مخفی می‌کردی که خدا می‌خواست آشکارش کند؛ یعنی دستور خدا به ازدواج با زن طلاق‌گرفتۀ او. از سرزنش مردم می‌ترسیدی، با آنکه سزاوار بود از خدا بترسی. زید از او کام گرفت. وقتی طلاقش داد، او را به ازدواج تو درآوردیم تا دیگر محدودیتی برای مسلمانان در ازدواج با همسران طلاق‌گرفتۀ پسرخوانده‌هایشان نباشد؛ حتی وقتی از آن‌ها کام گرفته باشند. بله، دستور خدا همیشه عملی می‌شود.\nازبین‌بردن رسم‌های غلط را خدا به‌عهدۀ پیامبر گذاشته و برای او در این راه، محدودیتی نیست. خدا این وظیفه را به‌عهدۀ پیامبرانِ گذشته هم به‌خوبی گذاشته بود؛ چون دستورهای الهی کاملاً حساب‌شده است؛\nهمان کسانی که پیام‌هاى خدا را با جدّیت و تلاش به مردم مى‌رسانند و فقط از او حساب مى‌برند و از هیچ‌کس جز او حساب نمی‌برند. همین بس که خدا حسابرس باشد.\nمحمد پدر هیچ‌یک از مردانتان، نه زید و نه دیگران، نیست تا ازدواج با بانوانِ طلاق‌گرفته‌شان برایش حرام باشد. او فرستادۀ خداست و پایان‌بخشِ پیامبران. خدا هر چیزی را می‌داند.\nمسلمانان! خیلی به‌یاد خدا باشید\nو هر صبح و شب به پاکی یادش کنید.\nاوست که رحمت ویژۀ خودش را شامل حالتان می‌کند و فرشتگانش برایتان آمرزش می‌طلبند تا خدا از تاریکی‌های اعتقادی و اخلاقی به‌طرف نور معرفت و پاکی بیرونتان بکشد؛ زیرا او با مؤمنان مهربان است.\nروزی که خدا را ملاقات کنند، با آنان با کمال احترام برخورد می‌شود و خدا پاداشی ارزشمند برایشان تدارک دیده است.\nپیامبر! ما تو را فرستادیم تا شاهد کارهای مردم باشی و مژده‌دهنده و هشدار‌دهنده.\nهمچنین، زیر نظر خدا دعوت‌کننده به‌طرفش باشی و هم‌اینکه چراغی باشی درخشنده.\nمؤمنان را مژده بده که لطف بزرگی از طرف خدا نصیبشان می‌شود.\nدنباله‌روِ سران بت‌پرست و منافق نباش و به اذیت‌وآزارشان فعلاً اعتنا نکن و به خدا توکل کن. همین بس که خدا حامی تو باشد.\nای مردان مسلمان، وقتی با بانوانِ مسلمان ازدواج می‌کنید و قبل از هم‌بستری با آنان طلاقشان می‌دهید، دیگر لازم نیست به‌خاطر شما عدّه نگه دارند که بخواهید حسابش را نگه دارید؛ ولی هدیۀ مناسبی تقدیمشان کنید و با خوبی و خوشی طلاقشان دهید.\nپیامبر! ما چهار گروه از بانوان را بر تو حلال کرده بودیم: همسرانت که مَهرشان را داده‌اى؛ کنیزانى که خدا از راه غنیمت در اختیارت گذاشته است؛ دخترعموها، دخترعمه‌ها، دختردایى‌ها و دخترخاله‌هایت به‌شرط نآنکه با تو از مکه به مدینه مهاجرت کرده باشند؛ زن مسلمانى که خودش را داوطلبانه‌به پیامبر ببخشد و پیامبر هم بخواهد او را به همسری بگیرد. البته این ازدواجِ از روی بخشش و بی‌مهریه، مخصوص توست و نه بقیۀ مسلمانان؛ چون خودمان بهتر می‌دانیم چه احکامی را بر مسلمانان دربارۀ همسران و کنیزانشان واجب کنیم. بله، این چهار گروه را برایت حلال کرده بودیم تا مشکلى برای تو پیش نیاید. آخر، خدا آمرزندۀ مهربان است.\nآنان که می‌خواهند داوطلبانه خودشان را‌به همسری‌ات دربیاورند، می‌توانی پیشنهادشان را رد یا قبول کنی یا پیشنهاد هر کدامشان را که رد کرده‌ای، دوباره بپذیری. آن‌ها بهتر است به این حقی که خدا به تو داده، خوشحال باشند و نگران چیزی نباشند و همگی‌شان به تصمیمی که درباره‌شان می‌گیری، راضی باشند. خدا هرچه در دل‌هاى شماست، مى‌داند؛ زیرا او دانای بردبار است.\nاز این به‌بعد هم، هیچ زنِ دیگری برایت حلال نیست و نمی‌توانی با طلاق‌دادن همسران فعلی‌ات، بانوانِ دیگری به‌جایشان بگیری؛ هرچند از زیبایی آن‌ها خوشت بیاید. البته ازدواجت با آنانی که کنیز تو شوند، همیشه حلال است. خدا مراقب همه چیز هست.\nمسلمانان! داخل خانه‌های پیامبر نشوید، مگر آنکه مثلاً برای صرف غذایی دعوتتان کنند؛ آن‌هم بی‌آنکه زودتر بروید و منتظر آماده‌شدن غذا بمانید! هر وقت هم به شما اجازۀ ورود دادند، داخل شوید. وقتی غذا را میل کردید، پراکنده شوید و سرگرم گفت‌وگوهای پراکنده نشوید؛ زیرا این کارها پیامبر را اذیت می‌کند؛ ولی او از شما خجالت می‌کشد و حال آنکه خدا از گفتن حرفِ حق خجالت نمی‌کشد. وقتی شما مردان مسلمان می‌خواهید از همسران پیامبر چیزی بگیرید، از پشت پرده با آنان حرف بزنید. این برای پاک‌ماندنِ دل‌هایتان و نیز دل‌هایشان، بهتر است. حق ندارید که پیامبر خدا را اذیت کنید و حق ندارید که بعد از مرگ او همسرانش را بگیرید. این کار از نظر خدا گناه بزرگی است.\nدربارۀ اذیت پیامبر یا ازدواج با بانوانش اگر چیزی آشکار یا پنهان کنید، خدا به حسابتان خواهد رسید؛ چون‌که او هر چیزی را می‌داند.\nبرای همسران پیامبر معاشرت با این‌ها، بی‌آنکه از پشت پرده باشد، اشکال ندارد: پدرانشان، بچه‌هایشان، برادرانشان، برادرزاده‌هایشان، خواهرزاده‌هایشان، بانوان مسلمان و کنیزان و غلامان خودشان. بانوان پیامبر! در حضور خدا مراقب رفتارتان باشید که خدا شاهدِ همه چیز است.\nخدا و فرشتگانش بر پیامبر سلام و صلوات می‌فرستند. مسلمانان! شما هم بر پیامبر سلام و صلوات بفرستید و تسلیم محض او باشید.\nکسانی که خدا و رسولش را اذیت می‌کنند، خدا در دنیا و آخرت لعنتشان می‌کند و برایشان عذابی خفت‌بار آماده کرده است.\nکسانی که مردان و زنان مسلمان را اذیت می‌کنند، بی‌آنکه آنان کاری کرده باشند، یقیناً زیر بار تهمت و گناه فاحشی رفته‌اند.\nپیامبر! به همسران و دخترانت و زنان مسلمانان سفارش کن که با چادرها و مانتوهایشان خود را کامل بپوشانند. این برای آنکه آنان را به پاک‌دامنی بشناسند و اذیتشان نکنند، بهتر است. برای خطاهای گذشته هم، خدا آمرزندۀ مهربان است.\nمنافقان و افراد ضعیف‌ایمان و شایعه‌پراکن‌هایی که جنگ روانی در مدینه راه انداخته‌اند، اگر دست از توطئه‌های خودشان برندارند، حتماً تو را برضدّشان می‌شورانیم. درآن‌صورت باید در فرصت کوتاهی، با سرافکندگی، شهر را ترک کنند.\nبعدش هم هرکجا بخواهند آفتابی شوند، باید دستگیر و ریشه‌کن شوند!\nاین راه‌و‌روش را خدا دربارۀ گذشتگان هم به‌خوبی اجرا کرده و در راه‌وروش خدا هرگز تغییری نخواهی دید.\nاز تو دربارۀ زمان رسیدن قیامت می‌پرسند. بگو: «علمش فقط پیش خداست» و تو چه می‌دانی! شاید قیامت نزدیک باشد.\nخدا بی‌دین‌ها را لعنت کرده و برایشان آتشی سوزان آماده ساخته است\nکه همیشه در آنجا ماندنی‌اند و هیچ یار و یاوری ندارند\nروزى که چهره‌هایشان در آتش از این‌رو به آن‌رو می‌شود، مى‌گویند: «اى‌کاش از خدا و پیامبر اطاعت مى‌کردیم!»\nو ادامه می‌دهند: «خدایا، ما از سران و بزرگانمان اطاعت کردیم؛ پس در واقع آن‌ها بودند که گمراهمان کردند.\nخدایا، دوچندان عذابشان بده و کاملاً لعنتشان کن.»\nمسلمانان! در برخورد با پیامبرتان مانند کسانی نباشید که موسی را با انواع تهمت‌ها اذیت کردند. البته خدا از تهمت‌ها مبرّایش کرد. آخر، او پیش خدا آبرومند بود.\nمسلمانان! در حضور خدا مراقب رفتارتان باشید و سنجیده سخن بگویید\nکه خدا کارهایتان را سروسامان می‌دهد و گناهانتان را می‌آمرزد. هرکه از خدا و رسولش اطاعت کند، حسابی کامیاب شده است.\nما می‌خواستیم در زمین نماینده داشته باشیم. توان آسمان‌ها و زمین و کوه‌ها را سنجیدیم: استعداد پذیرش و توان تحملش را نداشتند؛ اما انسان استعداد و توانش را داشت و آن را به‌دوش کشید؛ گرچه او نوعاً ستمکار و ندانم‌کار هم هست!\nهدف از این کار آن بود که خدا مردها و زن‌های منافق و مردها و زن‌های بت‌پرست را عذاب کند و لطفش را شامل حال مردان و زنان مؤمن کند. آخر، خدا آمرزندۀ مهربان است.\nخدا را سپاس که آنچه در آسمان‌ها و زمین است، فقط مال اوست. سپاس در آخرت نیز برای اوست. او کاردرستِ آگاه است.\nآنچه در زمین فرو می‌رود و آنچه از زمین خارج می‌شود و آنچه از آسمان فرو می‌آید و آنچه به آسمان بالا می‌رود، همه را می‌داند. اوست مهربان آمرزنده.\nبی‌دین‌ها ادعا می‌کنند: «قیامت سراغمان نمی‌آید!» بگو: «چرا، قسم به خدایی که غیب می‌داند، حتماً سراغتان می‌آید. حتی ذره‌ای در آسمان‌ها و زمین از دید او دور نمی‌ماند و هر چیزی کوچک‌تر از ذره یا بزرگ‌تر از آن باشد هم، در کتابی آشکار ثبت است.»\nبله، قیامت می‌آید، تا خدا کسانی را پاداش دهد که ایمان آورده و کارهای خوب کرده‌اند: همان‌ها‌که آمرزش و ‌روزی‌های بهشتی در انتظارشان است؛\nو تا کسانی را جزا دهد که برای نابودی آیه‌ها و نشانه‌های ما تلاش می‌کنند و به‌خیال خودشان می‌خواهند حریف ما شوند؛ همان‌ها که عذابی زجرآور، ناشی از کارهای بدشان، در انتظارشان است.\nدر برابر بی‌دین‌ها، افراد بامعرفت می‌بینند قرآنی که از طرف خدا به‌سوی تو فرستاده شده، سراسر حق است و به راهِ آن شکست‌ناپذیرِ ستودنی راهنمایی می‌کند.\nمردم بی‌دین به هم می‌گویند: «آیا مردی را نشانتان بدهیم که به شما خبر می‌دهد وقتی مردید و کاملاً متلاشی شدید، با آفرینشی دوباره، زنده می‌شوید؟!\nبه خدا دروغ می‌بندد؟! یا کمی دیوانه شده است؟!»این خبرها نیست! بلکه چنین کسانی که آخرت را باور ندارند، در عذاب و گمراهیِ بی‌پایانی قرار دارند.\nآیا نگاه نمی‌اندازند به آسمان و زمینی که از هر طرف احاطه‌شان کرده است؟! اگر بخواهیم، آن‌ها را در کام زمین فرو می‌بریم یا شهاب‌سنگ‌هایی از آسمان بر سرشان فرو می‌ریزیم! البته در این تهدید عبرتی است برای هر بنده‌ای که به درگاه او رو بیاورد.\nبه داوود برتری‌هایی دادیم: به کوه‌ها و پرنده‌ها فرمان دادیم که: «در تسبیح خدا، با داوود هم‌صدا شوید.» آهن را هم برایش نرم کردیم\nو گفتیم: «زره‌هایی راحت و آزاد بساز و حلقه‌هایشان را منظم بباف.» همچنین: «کارهای خوب کنید که آنچه می‌کنید، من زیر نظر دارم.»\nدر اختیار سلیمان، تندبادها را گذاشتیم که صبح مسافت یک ماه را می‌پیمودند و عصر مسافت یک ماه را! معدن مس را برایش مذاب کردیم. برخى جنّیانِ زِبروزرنگ با اجازۀ خدا زیر دستش کار می‌کردند. هر کدامشان از دستور ما سرپیچی می‌کرد، عذابی سوزان به او می‌چشاندیم.\nبرایش هرچه می‌خواست، می‌ساختند: معبدها و محراب‌ها، مجسمه‌ها، ظرف‌هایی به‌وسعت حوض و دیگ‌های ثابت. «ای خاندان داوود، شکر این‌همه نعمت را در عمل به‌جا آورید. البته عدۀ کمی از مردم هستند که این‌طور شکرگزار باشند.»\nبا این‌همه جاه‌وجلال، وقتی جان سلیمان را همین‌طور که به عصایش تکیه زده بود گرفتیم، این موریانه بود که با خوردن عصایش دیگران را از مرگش باخبر کرد! همین‌که جسدش به زمین افتاد، جنّیان فهمیدند که اگر علم غیب داشتند و می‌دانستند مرده است، این‌همه دست‌به‌سینه در برابرش نمی‌ایستادند!\nدر چپ و راستِ منطقۀ زندگی مردم سبا، دو رشته‌باغ بزرگ و باصفا بود: نشانه‌ای از قدرت خدا! به آن‌ها گفتیم: «از رزق‌وروزی خدا بخورید و شکرش را به‌جا بیاورید. شهری خوش‌وخرّم دارید و خدایی آمرزنده!»\nولی رو گرداندند. ما هم سیل ویرانگری بر سرشان فرستادیم و دو رشته‌باغشان را به خارستان‌هایی تبدیل کردیم پر از درختچه‌هایی با میوه‌های تلخ‌ و شوره‌گز و چندتایی هم درخت سِدر!\nاین بلاها را به‌سزای ناشکری‌شان بر سرشان آوردیم. به‌جز ناسپاس‌ها، کسی را مجازات می‌کنیم؟!\nتازه، بین آن‌ها و مناطق حاصلخیزِ دیگر، روستاهایی گذاشته بودیم که از یکی، آن‌یکی پیدا بود و فاصله‌هایشان متناسب. گفتیم: «هر لحظه از شبانه‌روز، در این مناطق با امنیت خاطر سفر کنید.»\nولی بهانۀ عجیبی آوردند: «خدایا، فاصلۀ بین شهرها و روستاهایمان را زیاد کن!» در واقع، به خودشان بد کردند. ما هم آن‌ها را به زباله‌دان تاریخ فرستادیم و کاملاً تارومارشان کردیم. بله، در این ماجرا برای هر صبرکنندۀ شکرگزاری عبرت‌هاست.\nشیطان حرفش را دربارۀ گمراه‌کردنشان به کرسی نشاند و جز عده‌ای مؤمن، همگی دنباله‌روِ او شدند.\nاو بر آن‌ها مسلط شد، آن‌هم به‌اختیار خودشان، تا آن‌هایی را که آخرت را باور دارند، متمایز کنیم از آن‌هایی که دربارۀ آن مردّدند. آخر، خدا مراقب همه چیز هست.\nبگو: «از کسانی کمک بخواهید که به‌خیال خودتان به‌جای خدا معبودشان گرفته‌اید.» کاری از دستشان ساخته نیست؛ چون نه مالک ذره‌ای در آسمان‌ها و زمین‌اند، نه شراکتی در آسمان‌ها و زمین دارند، نه کمک‌کارِ خدایند.\nدر ضمن، واسطه‌بودن در تدبیر کارها بی‌اثر است؛ مگر که خدا به کسی اجازه دهد. فرشتگانِ اجازه‌دار، وقتی با شنیدن خبر مأموریتی آرام می‌گیرند، از فرشتگان بالاتر می‌پرسند: «خدا چه مأموریتی داده؟» می‌گویند: «به‌حق مأموریت داده است؛ چون اوست بلندمرتبۀ بزرگ.»\nاز آن بت‌پرست‌ها بپرس: «کیست که از آسمان‌ها و زمین به شما روزی می‌دهد؟» خودت بگو: «خدا. حالا یا ما بر مَرکب هدایت سواریم و شما غرق گمراهی هستید یا به‌عکس.»\nادامه بده: «شما مسئول گناهان ما نیستید و ما هم مسئول کارهای شما نیستیم.»\nهمچنین بگو: «خدا ما و شما را روز قیامت جمع می‌کند؛ آن‌وقت بینمان درست داوری می‌کند؛ زیرا اوست داور دانا.»\nبگو: «آن‌هایی‌را که به‌جای خدا می‌پرستید، نشانم دهید تا ببینم شایستۀ خدایی هستند؟! معلوم است که نیستند؛ بلکه تنها خداست شکست‌ناپذیرِ کاردرست.»\nتو را فقط برای این فرستاده‌ایم که با مژده‌رساندن و هشداردادن، بازدارندۀ مردم از گناه باشی؛ ولی بیشترِ مردم نمی‌دانند که اگر معبودِ دیگری داشتند، باید برایشان پیامبر می‌فرستاد.\nبت‌پرست‌ها می‌پرسند: «اگر راست می‌گویید، این وعدۀ روز قیامت کِی می‌رسد پس؟!»\nبگو: «زمان وقوعش برای شما، روزی است که دیگر نمی‌توانید حتی برای لحظه‌ای هم آن را عقب و جلو بیندازید.»\nبت‌پرست‌های بی‌دین می‌گویند: «نه به این قرآن اعتقادی داریم و نه به کتاب‌های آسمانیِ موجود.» کاش چنین بدکارهایی را می‌دیدی که وقتی در برابر خدا نگهشان می‌دارند، چطور هر کدامشان گناهش را گردنِ دیگری می‌اندازد! به‌این‌صورت که زیردستان به سرانِ خودکامه می‌گویند: «اگر سرِ راهمان نبودید، حتماً آدم‌های خوب و باایمانی می‌شدیم.»\nسران خودکامه هم به زیردست‌ها می‌گویند: «بعد از آنکه راه درست سراغتان آمد، مگر ما به‌زور جلویتان را گرفتیم؟ نه، بلکه شما خودتان مقصر بودید.»\nدوباره زیردست‌ها به‌سرانِ خودکامه می‌گویند: «نخیر، بلکه این نقشه‌ونیرنگِ شبانه‌روزی شما بود که وادارمان کنید به خدا اعتقادی نداشته باشیم و برایش همتایانی قرار دهیم.» وقتی چنین کسانی عذاب را ببینند، برای اینکه پیش بقیه کم نیاورند، پشیمانی‌شان را پنهان می‌کنند! به گردن چنین بی‌دین‌هایی غل‌وزنجیر می‌اندازیم! آیا جز با همان کارهای زشتشان مجازات می‌شوند؟!\nدر هر شهری که پیامبر هشداردهنده‌ای فرستادیم، مرفّهان بی‌دردش گفتند: «دینی را که مأمور رساندنش هستید، ما باور نمی‌کنیم»\nو اضافه کردند: «ما اموال و اولاد بیشتری داریم و همین، نشانۀ نزدیکی‌مان به خداست. در آخرت هم عذاب نمی‌شویم!»\nبگو: «خدا روزیِ مادیِ هرکه را صلاح بداند، زیاد و کم می‌کند و ربطی ندارد به نزدیکی و دوری از خدا! ولی بیشترِ مردم این حقیقت را نمی‌دانند.»\nاموال و اولادتان چیزهایی نیستند که به ما نزدیکتان کنند. فقط کسانی که ایمان بیاورند و با اموال و اولادشان کار خوب بکنند، به‌پاس کارهای خوبشان پاداشی دوچندان نصیبشان می‌شود و در خانه‌های بهشتی از هر آسیبی در امان‌اند؛\nولی کسانی که برای نابودی آیه‌ها و نشانه‌های ما تلاش می‌کنند و به‌خیال خودشان می‌خواهند حریف ما بشوند، برای عذاب احضار می‌شوند.\nبگو: «خدا روزیِ هرکه را صلاح بداند، زیاد و کم می‌کند. هر چیزی در راه خدا خرج کنید، او جایش را پر می‌کند. او بهترینِ روزی‌دهنده‌هاست.»\nروزی، خدا بت‌پرست‌ها و معبودهایشان را جمع می‌کند. از فرشتگان می‌پرسد: «راضی بودید به اینکه این‌ها شما را می‌پرستیدند؟!»\nفرشتگان می‌گویند: «پناه بر تو! تو سَرور مایی. ما رابطه‌ای با این‌ها نداریم. البته این‌ها جنّیان را هم می‌پرستیدند؛ یعنی بیشترشان به جنّیان ایمان داشتند و آن‌ها هم راضی بودند!»\nامروز، شما و بت‌هایتان سود و ضرری برای همدیگر ندارید. به چنین بدکارهایی می‌گوییم: «بچشید عذاب جهنمی را که دروغش مى‌دانستید.»\nوقتی آیه‌های روشنگر ما را برایشان می‌خوانند، سران بت‌پرست می‌گویند: «این محمد فقط آدمی است که می‌خواهد جلویتان را بگیرد تا بت‌هایی را که پدرانتان می‌پرستیدند، نپرستید!» و ادامه می‌دهند: «قرآن جز مشتی دروغ ساختگی نیست!» بله، وقتی قرآن به دستشان رسید، ادعا کردند: «این‌ها فقط حرف‌های سحرآمیز است!»\nبا آنکه قبلاً نه کتاب آسمانی به آن‌ها داده بودیم که آن را بخوانند و نه پیامبری بعد از عیسی به‌سویشان فرستاده بودیم تا با استناد به آن‌ها، تو را رد کنند.\nکسانی هم که قبل از این‌ها بودند، پیامبرانم را دروغگو دانستند. تازه، این‌ها به یک‌دهمِ قدرت و ثروتی که به آن‌ها داده بودیم هم نرسیده‌اند! بله، پیامبرانم را دروغگو دانستند. خب، چطور بود عکس‌العمل من؟!\nبگو: «فقط یک نصیحت به شما می‌کنم: به‌خاطر خدا دونفر دونفر یا تنها تنها و بدور از هرگونه هیاهو، عزم خودتان را جزم کنید و بروید خوب فکر کنید: در همنشینتان که من باشم، نشانی از دیوانگی هست؟! من فقط هشداردهندۀ شمایم در برابر عذاب سختِ پیشِ رو.»\nبگو: «هر مزدی از شما برای تبلیغ دین بخواهم، به‌نفع خودتان است. مزد واقعیِ من فقط با خداست و او شاهد همه چیز است.»\nبگو: «خدا که همۀ اسرار را می‌داند، قرآنِ سراسر حق را بر فرق باطل می‌کوبد.»\nبگو: «با آمدن قرآن، حق به صحنه آمد و دیگر از باطل کاری ساخته نیست.»\nبگو: «اگر گمراه شوم، مقصرش خودم هستم و اگر راه درست را بروم، به‌برکت قرآنی است که خدا به من وحی می‌کند. آخر، او شنوای نزدیک است.»\n‌کاش می‌دیدی وقت مرگ که به وحشت می‌افتند، دیگر راه فرار ندارند و از همان نزدیک جانشان گرفته می‌شود!\nدرآن‌حال می‌گویند: «به قرآن ایمان آوردیم!» ولی ایمان‌آوردن به چیزی دور از دسترس، چطور برایشان ممکن است؟!\nقبل از این، قرآن را باور نمی‌کردند و دورادور، برای انکار آخرت، تیر به تاریکی می‌انداختند!\nبا مرگ، بین آن‌ها و آرزوهایشان فاصله می‌افتد؛ همان‌طورکه قبلاً هم، از این‌جور بلاها بر سر امثال این‌ها آمد. آن‌ها هم دربارۀ آخرت بدجور شک داشتند!\nخدا را سپاس که پدیدآورندۀ آسمان‌ها و زمین است و فرشتگان را مأمور انجام‌دادن کارها می‌کند. آن‌ها دو یا سه یا چهار بال دارند. اگر خدا بخواهد، بال‌هایشان را بیشتر هم می‌کند؛ چون خدا از عهدۀ هر کاری برمی‌آید.\nدرِ هر رحمتی را که خدا به روی مردم باز کند، کسی نمی‌تواند ببندد. جلوی هر رحمتی را هم که بگیرد، کسی جز او نیست که آن را بفرستد. او شکست‌ناپذیرِ کاردرست است.\nمردم! به‌یاد نعمت‌های خدا در حق خودتان باشید. آیا آفریننده‌ای جز خدا هست که از آسمان و زمین به شما روزی بدهد؟! معبودی جز او نیست. آن‌وقت، چرا از مسیر حق به انحراف کشیده می‌شوید؟!\nاگر تو را دروغگو می‌دانند، چیز تازه‌ای نیست: پیامبرانِ قبل از تو را هم دروغگو دانستند. همۀ کارها به خدا ختم می‌شود.\nمردم! وعدۀ خدا حق است. مبادا زندگی دنیا و زرق‌و‌برقش گولتان بزند. مبادا شیطان با وعدۀ آمرزش الهی گولتان بزند!\nشیطان دشمن شماست. شما هم او را دشمن خودتان بدانید. آخر، او دنباله‌روها و دوستانش را دعوت می‌کند تا جزو جهنمی‌ها باشند!\nعذابی سخت در انتظارِ کسانی است که بی‌دینی کرده‌اند و آمرزش و پاداشی بزرگ همدر انتظار کسانی است که ایمان آورده‌و کارهای خوب کرده‌اند.\nآن‌که کار زشتش در نظرش رنگ‌ولعاب داده شده و در نتیجه آن را زیبا می‌بیند، آیا مثل شخص واقع‌بین است؟! خدا هرکه را نالایق بداند، به‌حال خودش رها می‌کند و هرکه را لایق بداند، دستش را می‌گیرد. از افسوسِ ایمان‌نیاوردنشان مبادا جانت از دست برود! خدا ریزه‌کاری‌های رفتارشان را می‌داند.\nخداست که بادها را می‌فرستد تا ابرها را حرکت دهند. ابرها را به‌طرف سرزمین‌های مرده روانه می‌کنیم تا به‌برکتش زمین را بعد از مردنش زنده کنیم. زنده‌شدن مردگان هم همین‌طور است.\nهرکه عزت و آبرو می‌خواهد، عزت و آبرو یکسره دست خداست و بس. اعتقادهای پاک به‌طرف او بالا می‌رود و کارهای خوب به بالارفتنش کمک می‌کند. کسانی که با حیله‌گری مرتکبِ کارهای زشت می‌شوند تا آبرویی دست‌وپا کنند، عذابی سخت در پیش دارند و حیله‌هایشان بی‌اثر است.\nخدا جدّتان را از خاک آفرید و شما را هم از ذره‌ای ناچیز می‌آفریند. آن‌وقت، شما را به‌صورت زن و مرد درمی‌آورَد. هر زنی حامله می‌شود و می‌زاید، فقط با علم و اطلاع خداست. عمر هرکسی هم طولانی یا کوتاه بشود، در کتابی ثبت‌وضبط است. این کارها برای خدا آسان است.\nدو دریای شور و شیرینی که در کنار هم‌اند، یکی نیستند: این‌یکی شیرین ‌و گواراست و آن‌یکی شور و بدمزه! اما از هر دو، گوشت تروتازۀ ماهی می‌خورید و برای زینتتان زیورهایی، مانند مروارید، بیرون می‌آورید. کشتی‌ها را می‌بینی که سینۀ دریا را می‌شکافند تا شما از نعمت‌های بیش از اندازۀ خدا بهره‌مند شوید و تا شاید شکر کنید.\nخدا در طول سال، مدتی شب‌ها را بلند و روزها را کوتاه می‌کند و مدتی روزها را بلند و شب‌ها را کوتاه. خورشید‌و ‌ماه را هم در خدمتتان گذاشته. هر کدامشان مدتی معیّن در مدار خود می‌گردند. این است خدایی که صاحب‌اختیار شماست. فرمانرواییِ عالم فقط در اختیار اوست؛ اما بت‌هایی که به‌جای خدا صدا می‌زنید، مالک پَرِ کاهی هم نیستند.\nاگر در برابرشان دعا کنید، دعایتان را نمی‌شنوند. به‌‌فرض هم بشنوند، دعایتان را مستجاب نمی‌کنند. تازه، در قیامت از بت‌پرستی‌تان بیزاری می‌‌جویند. بله، کسی مثل خدای آگاه، از حقایق عالم باخبرت نمی‌کند.\nمردم! شما نیازمندِ خدایید و تنها خدا بی‌نیازِ ستودنی است\nاگر ببیند نالایقید، شما را از بین می‌برد و به‌جایتان نسلی نو می‌آورد.\nاین کار برای خدا اصلاً سخت نیست\nکسی بار گناه کسی را به‌دوش نمی‌کشد. آن‌که بار گناهش سنگین است، اگر خواهش کند که در حمل بارش کمکش کنند، چیزی از بارش برنمی‌دارند؛ هرچند از بستگانش باشند!هشدارهایت فقط در کسانی اثر می‌گذارد که از ترس عذابِ ندیده از خدا حساب می‌برند و نماز را با آدابش می‌خوانند. آنان که خودسازی کنند، به‌سود خودشان خودسازی کرده‌اند. آخرعاقبتِ همه به خدا ختم می‌شود.\nنه کوردل با بینای حقیقت یکی است،\nنه تاریکی‌های بی‌دینی با نور دین‌داری\nو نه سایۀ خنکِ خداجویی با گرمای سوزانِ خودخواهی.\nزنده‌دلان و مرده‌دلان هم مساوی نیستند. خدا به گوش آن‌هایی که لایقشان بداند، حرف حق را می‌رساند. تو نمی‌توانی حرفت را به آن‌هایی برسانی که در گور جهل اسیرند.\nتو هشداردهنده‌ای و بس.\nما تو را به‌حق فرستاده‌ایم تا مژده‌رسان و هشداردهنده باشی. هر ملتی آمده، هشداردهنده‌ای میانشان بوده است.\nاگر دروغگو می‌دانندت، چیز تازه‌ای نیست: کسانی که قبل از آن‌ها بودند هم، پیامبرانشان را دروغگو دانستند؛ با اینکه معجزه‌ها و کتاب‌های پندآموز و کتاب روشنگر برایشان آورده بودند.\nدر نتیجه، کسانی را که حرف پیامبران را باور نکردند، گرفتار عذاب کردم. خب چطور بود عکس‌العمل من؟!\nمگر ندیدی که خدا از آسمان برف و باران می‌فرستد؟! به‌برکت آن برف و باران، میوه‌هایی رنگارنگ پرورش می‌دهیم و در بعضی کوه‌ها رگه‌هایی به‌رنگ‌های گوناگون، مثل سفید و سرخ و سیاهِ سیاه، ایجاد می‌کنیم\nانسان‌ها و جانوران و چهارپایان را هم همان‌طور با رنگ‌های مختلف می‌آفرینیم. از میان بندگان خدا، فقط عالمان خداجو از خدا حساب می‌برند. خدا شکست‌ناپذیرِ آمرزنده است.\nکسانی که کتاب خدا را به‌دقت می‌خوانند و نماز را با آدابش می‌خوانند و از آنچه روزی‌شان کرده‌ایم، در راه خدا پنهان و آشکار خرج می‌کنند، به تجارتی سودآور امید بسته‌اند که ابداً زیان‌دِه نیست.\nاین کارها را می‌کنند تا خدا آنان را کامل پاداش بدهد و از سرِ بزرگواری به رشد و تعالی برساند. آخر، خدا آمرزنده‌ای قدرشناس است.\nقرآنی که به تو وحی کردیم، حق است و تأییدکنندۀ کتاب‌های آسمانیِ موجود. خدا حال بندگانش را می‌داند و می‌بیند\nبعد از تو، قرآن را بین بندگان برگزیدۀ خودمان به‌یادگار می‌گذاریم. آخر، عده‌ای از بنده‌ها با ارتکاب گناه به خودشان بد می‌کنند، عده‌ای هم میانه‌رو و فرمانبردارند و عده‌ای، به توفیق الهی، در کارهای خوب سبقت می‌گیرند. البته به‌یادگارگذاشتن قرآن بین گروه سوم بزرگواریِ ویژۀ خداست.\nدر بهشت، واردِ باغ‌هایی همیشه‌سبز می‌شوند. به دستبندهایی از طلا و مروارید آراسته می‌شوند و در آنجا جنس لباس‌هایشان حریرِ نرم و نازک است.\nمی‌گویند: «خدا را شکر که نگرانی‌ها را از ما دور کرد. آخر، خدا آمرزنده‌ای قدرشناس است؛\nهمان کسی که از سرِ بزرگواری، ما را در این سرای همیشگی جای داد که در آن هیچ‌رقم رنج و خستگی سراغمان نمی‌آید.»\nاز طرف دیگر، نصیب بی‌دین‌ها آتش جهنم است. نه فرمان مرگشان صادر می‌شود تا بمیرند و راحت شوند و نه از عذابشان کم می‌شود. بله، هر نمک‌نشناسی را این‌طور مجازات می‌کنیم.\nآن‌ها در آنجا فریاد سر می‌دهند: «خدایا، بیرونمان بیاور تا کار خوب کنیم، برخلاف کارهایی که می‌کردیم.» مگر عمر و فرصت به شما آن‌قدری ندادیم که هرکه می‌خواست در آن مدت به‌خود بیاید، به‌خود می‌آمد؟! تازه، پیامبری هشداردهنده هم سراغتان آمده بود. بچشید پس! که برای ستمکارها هیچ یاوری نیست.\nخدا دانای اسرار آسمان‌ها و زمین است. او می‌داند هر آنچه را در دل‌ها می‌گذرد.\nاوست که شما را در زمین، جانشین نسل‌های قبل کرده. هرکه ناشکری کند، دودش به چشم خودش می‌رود.  نمک‌نشناسی بی‌دین‌ها هم نتیجه‌ای ندارد، جز غضب بیشترِ خدا. بله، نمک‌نشناسی بی‌دین‌ها نتیجه‌ای ندارد، جز بیشترشدنِ بدبختی‌شان!\nاز بت‌پرست‌ها بپرس: «به بت‌هایی که به‌جای خدا می‌پرستید، نگاهی انداخته‌اید؟! نشانم دهید چه چیزی در زمین آفریده‌اند یا در آفرینش آسمان‌ها چه نقشی داشته‌اند؟!» مگر به بت‌پرست‌ها کتابی داده‌ایم که برای توجیه کارهایشان به آن استناد کنند؟! نه، بلکه ستمکارها فقط وعده‌های سرِ خرمن به هم می‌دهند!\nخدا آسمان‌ها و زمین را حفظ می‌کند تا از مدار خودشان منحرف نشوند. اگر هم منحرف شوند، کسی جز خدا نمی‌تواند حفظشان کند. بله، او بردبار آمرزنده است.\nبت‌پرست‌ها ‌سفت‌وسخت به خدا قسم خوردند که اگر پیامبرِ هشداردهنده‌ای برایشان بیاید، از هر ملت دیگری حتماً هدایت‌یافته‌تر می‌شوند؛ اما تا هشداردهنده‌ای سراغشان آمد، فقط نفرتشان را بیشتر کرد!\nاین، نتیجۀ روحیۀ تکبرطلبی و نیرنگ‌بازی‌شان بود. نیرنگ زشت، دامن صاحبش را می‌گیرد و بس! آیا منتظر چیزی جز همان روش الهی در عذاب گذشتگان‌‌اند؟! در راه‌وروش خدا هرگز تبدیلی نخواهی دید. بله، در راه‌وروش خدا هرگز تغییری نخواهی دید\nمگر به گوشه‌وکنار دنیا سفر نکرده‌اند تا ببینند آخرعاقبتِ کسانی که قبل از آن‌ها زندگی می‌کرده‌اند، چه شد؟! با وجود اینکه قوی‌تر از این‌ها هم بودند! محال است چیزی در آسمان‌ها و زمین بتواند حریف خدا شود؛ چون‌که خدا دانای تواناست.\nاگر خدا مردم را به‌سزای کارهای زشتشان مجازات می‌کرد، هیچ موجود زنده‌ای روی زمین باقی نمی‌ماند! ولی تا وقت مرگِ حتمی مهلتشان می‌دهد. موقعی هم که اجلشان برسد، هرکس را متناسب با گناهش مجازات می‌کند؛ زیرا او حال بندگانش را می‌بیند.\nیاسین!\nبه قرآن حکمت‌آموز قسم\nکه تو جزوِ پیامبرانی\nو در راه درستی هستی.\nقرآنی که فرستادۀ آن شکست‌ناپذیرِ مهربان است\nتا مردمی را هشدار بدهی که پدرانشان پیامبری بعد از عیسی به خود ندیده بودند و خودشان در غفلت به‌سر می‌برند.\nوعدۀ عذاب بر بیشترشان حتمی شده و آن‌ها دیگر ایمان نمی‌آورند؛\nچون در قیدوبندِ شهوت‌ها آن‌قدر اسیرشان کرده‌ایم که سربه‌هوا شده و از خودشان غافل مانده‌اند.\nپیشِ رو و پشت سرشان هم، چنان دیوار جهل و خرافات کشیده‌ایم و پردۀ غفلت بر سرشان انداخته‌ایم که دیگر چشم بصیرت ندارند.\nبه‌هرحال، چه هشدارشان بدهی چه ندهی، فرقی به حالشان ندارد! آن‌ها دیگر ایمان نمی‌آورند.\nهشدارهایت فقط در کسانی اثر می‌گذارد که دنباله‌روِ قرآن باشند و از ترس عذابِ ندیده از خدای رحمان حساب ببرند. پس به آمرزش و پاداشی ارزشمند مژده‌شان بده.\nماییم که زنده می‌کنیم مرده‌ها را و می‌نویسیم آنچه را قبلاً کرده‌اند و آثار خیر و شرّی را که یادگار گذاشته‌اند. همه چیز را در کتابی روشن یکی‌یکی ثبت کرده‌ایم.\nبرایشان داستان مردم شهری را مثال بزن که پیامبران برای راهنمایی‌شان به آنجا آمدند.\nدو پیامبر به‌سویشان فرستادیم؛ ولی دروغگویشان دانستند. برای پشتیبانی از آن دو، پیامبرِ سومی فرستادیم. گفتند: «ما فرستادگان خدا به‌سوی شماییم.»\nاما مردم این‌طور بهانه آوردند: «شما هم انسان‌هایی هستید مثل ما! خدای رحمان که چیزی نفرستاده! شما فقط دروغ می‌گویید.»\nپیامبران گفتند: «خدا می‌داند که ما فرستادۀ او به‌سوی شماییم\nو جز رساندن صریح پیام الهى وظیفه‌ای نداریم.»\nمردم گفتند: «قدمتان را نحس می‌دانیم! اگر دست از این حرف‌هایتان برندارید، هرچه به دهانمان بیاید، نثارتان می‌کنیم و تنبیه سختی از طرف ما خواهید شد.»\nپیامبران جواب دادند: «علت نحسی‌تان خودتانید! اگر به شما تلنگر بزنند، از درِ تهمت و تهدید درمی‌آیید؟! اصلاً، شما مردمی متجاوزید!»\nدر این گیرودار، از آن سرِ شهر، مردی مؤمن و مبارز دوان‌دوان آمد و گفت: «آی همشهری‌ها، دنباله‌روِ این پیامبران باشید.\nدنبال‌روِ افرادی باشید که در رساندن پیام خدا مزدی از شما نمی‌خواهند و در راه درست‌اند.\nآخر، چرا کسى را نپرستم که مرا آفریده است و شما هم به‌سوی او برگردانده می‌شوید؟!\nآن‌وقت بیایم به‌جای خدا، معبودهایی را بپرستم که اگر خدای رحمان بخواهد ضرری به من بزند، نه پادرمیانی‌شان به‌دردم می‌خورَد و نه از مهلکه نجاتم می‌دهند؟!\nدر‌آن‌صورت من غرق گمراهی هستم!\nبنابراین رسماً اعلام می‌کنم که من به خدا ایمان آورده‌ام. شما پیامبران شاهد باشید\nآخرش شهیدش کردند! به او گفته شد: «به بهشت وارد شو.» گفت: «ای‌کاش قوم من می‌دانستند\nکه خدا مرا آمرزید و تکریم و تجلیلم کرد.»\nبعد از شهادتش، برای نابودی قومش سپاه آسمانی فرو نفرستادیم. کلاً برای عذاب‌دادن قومی، لشکر فرو نفرستاده‌ایم؛\nبلکه عذابشان غرّشی وحشت‌زا بود و تمام! همگی درجا خشکشان زد!\nافسوس بر مردم! که هر پیامبری برای راهنمایی‌شان آمد، بدون استثنا، به‌مسخره‌اش گرفتند.\nمگر نمی‌بینند که قبل از آن‌ها چه نسل‌های زیادی را نابود کردیم و دیگر آن‌ها به‌سوی این‌ها برنمی‌گردند؟!\nبدون استثنا، همه‌شان در پیشگاه ما احضار می‌شوند!\nدر زمین‌های مرده، نشانه‌ای از یکتاییِ خدا برای بت‌پرست‌هاست: زمین‌ها را زنده می‌کنیم و از دلش دانه‌های مختلفی می‌رویانیم تا از آن تغذیه کنند.\nباغ‌های خرما و انواع انگور در آن پدید می‌آوریم و چشمه‌ها در آن می‌جوشانیم\nتا از میوۀ آن باغ‌ها استفاده‌ها کنند؛ درحالی‌که خودشان میوه‌ها را عمل نیاورده‌اند. پس چرا شکر نمی‌کنند؟!\nشگفتا کسی که همۀ نرها و ماده‌ها را آفرید: از نباتات و حیوانات گرفته تا خودِ انسان‌ها و موجودات ناشناخته.\nنشانه‌ای دیگر برای آن‌ها: با بیرون‌بردن روز، شب را فراگیر می‌کنیم و یک‌دفعه آن‌ها در تاریکی فرو می‌روند.\nخورشید هم با آنکه ثابت است، انگار حرکت می‌کند. این است اندازه‌گیریِ آن شکست‌ناپذیرِ دانا\nماه را به‌شکل‌های مختلفی درمی‌آوریم؛ تا اینکه دوباره مثل شاخۀ خمیده و کهنۀ خرما، به‌صورت هلالی نازک، دربیاید.\nنه خورشید با ماه برخورد می‌کند و نه شب از روز جلو می‌افتد. هریک از خورشید و ماه و اجرام آسمانیِ دیگر در مداری در حرکت است.\nنشانه‌ای دیگر برای آن‌ها: خود و خانواده‌هایشان را در کشتی‌های مجهز سوار می‌کنیم\nو همانندش، وسایل‌نقلیۀ زمینی و هوایی برایشان آفریده و می‌آفرینیم.\nاگر بخواهیم، غرقشان می‌کنیم. آن‌وقت نه فریادرسی دارند و نه نجات داده می‌شوند؛\nمگر اینکه خودمان به آن‌ها رحم کنیم و مدتی دیگر از زندگی بهره‌مند شوند.\nوقتی به آن‌ها می‌گویند: «بترسید از کارهای فرداهایتان و عاقبت کارهای دیروزتان! تا لطف خدا شامل حالتان شود»، نشنیده می‌گیرند.\nهر نشانه‌ای از نشانه‌های خدا برای بت‌پرست‌ها می‌آید، اعتنایی به آن نمی‌کنند.\nوقتی از آن‌ها می‌خواهند: «از چیزهایی که خدا روزی‌تان کرده، در راه خدا خرج کنید»، بی‌دین‌ها به مؤمنان می‌گویند: «بدهیم کسی بخورد که اگر خدا می‌خواست، خودش سیرش می‌کرد؟! معلوم است که خیلی از واقع دورید!»\nو ادامه می‌دهند: «اگر راست می‌گویید، این وعدۀ عذاب کِی می‌رسد پس؟!»\nانگار فقط منتظر یک غرّش وحشت‌زایند که در گیرودارِ همین بگومگوها، آن‌ها را فرا بگیرد!\nدرآن‌حال، نه دیگر فرصت وصیت پیدا می‌کنند و نه فرصت مراجعه به خانه و خانواده‌شان!\nهمین‌که در شیپور قیامت بدمند، ناگهان آن‌ها از گورها به‌طرف خدا می‌شتابند\nمی‌گویند: «ای وایِ ما، چه کسی ما را از قبرهایمان زنده بیرون آورد؟! این همانی است که خدای رحمان وعده داده بود. پیامبران هم راست می‌گفتند.»\nشروع قیامت فقط یک فریاد تکان‌دهنده است: ناگهان همه‌شان در پیشگاه ما احضار می‌شوند.\nآنجا به کسی ذره‌ای ستم نمی‌شود و فقط با همان کارهایی مجازات می‌شوید که دائم مشغولش بودید.\nبهشتیان، در آن روز، به خوش‌گذرانی مشغول‌اند.\nآن‌ها و همسرانشان زیر سایه‌هایی آرام‌بخش بر تخت‌ها لَم داده‌اند\nآنجا از میوه‌های رنگارنگ برخوردارند و کلاً هرچه دلشان بخواهد، مهیاست.\n«سلام بر شما.» این صدایی است دلنشین از طرف خدای مهربان.\nدر مقابل، به گناهکارها می‌گویند: «از صف خوبان جدا شوید!»\nفرزندان آدم! مگر سفارشتان نکردم از شیطان اطاعت نکنید که او دشمن علنیِ شماست؟!\nو اینکه فقط از من اطاعت کنید که راه درست همین است؟!\nقطعاً شیطان جمعیت زیادی از شما را گمراه کرد. پس چرا عقلتان را به‌کار نمی‌انداختید؟!\nاین همان جهنمی است که به شما وعده داده می‌شد.\nحالا، به‌سزای بی‌دینی‌تان، در آن سرخ‌وسوخته شوید!\nامروز بر دهان‌هایشان مُهر سکوت می‌زنیم! دست‌هایشان با ما حرف می‌زنند و پاهایشان شهادت می‌دهند که صاحبانشان چه کرده‌اند!\nاگر می‌خواستیم، در همین دنیا چشم‌هایشان را کور می‌کردیم؛ آن‌وقت، راهشان را هم گم می‌کردند. اصلاً، چطور جلوی پایشان را می‌دیدند؟!\nاگر می‌خواستیم، درجا خشکشان می‌کردیم که دیگر نه راهِ پس داشته باشند و نه راهِ پیش!\nهرکه عمرش را طولانی کنیم، به‌عکس، توان ذهنی و جسمی‌اش را تحلیل می‌بریم. پس چرا عقلشان را به‌کار نمی‌اندازند که عذابشان برایمان کاری ندارد؟!\nبه پیامبر شعر یاد نداده‌ایم. اصلاً شعروشاعری در شأن او نیست. این کتاب فقط مایۀ یادآوری و قرآنی روشنگر\nتا مؤمنان زنده‌دل را هشدار بدهد و وعدۀ عذاب برای کافران مرده‌دل حتمی بشود.\nمگر نمی‌بینند ما با دست توانای خود برایشان چهارپایانی آفریده‌ایم که در اختیارشان باشند؟!\nبرایشان رامشان کردیم: از بعضی سواری می‌گیرند، از بعضی تغذیه می‌کنند،\nاز منافعشان استفاده می‌برند و از شیرشان می‌نوشند. پس چرا شکر نمی‌کنند؟!\nبت‌پرست‌ها به‌جای خدا معبودهایـی به‌پرستش گرفته‌اند؛ بلکه از این راه یاری بشوند!\nولی بت‌ها توانِ یاری‌شان را ندارند. در قیامت، بت‌پرست‌ها را احضار خواهند کرد تا سیاهی‌لشکرِ بت‌ها باشند!\nپس حرف‌های بیجایشان غصه‌دارت نکند؛ چون ما می‌دانیم چه‌ها پنهان می‌کنند و چه‌ها آشکار.\nمگر انسان نمی‌بیند که ما او را از ذره‌ای ناچیز آفریده‌ایم و او به‌جای دوستی با ما، یک‌دفعه دشمنی سرسخت می‌شود؟!\nو درحالی‌که آفرینش خودش را فراموش کرده است، استخوان پوسیده‌ای به رخ ما می‌کشد و می‌گوید: «این استخوان‌ها را چه کسی دوباره زنده می‌کند، آن‌هم وقتی پوسیده باشد؟!»\nبگو: «همان کسی زنده‌اش می‌کند که اول‌بار آفریدش. او حالِ هر مخلوقی را می‌داند.\nهمان کسی که از درخت سبز، آتشی سرخ برایتان آفریده تا هر زمان که بخواهید، با آن، آتش روشن کنید.»\nکسی که آسمان‌ها و زمین را آفریده است، مگر نمی‌تواند مثل بدن‌هایشان را بیافریند؟! چرا، می‌تواند؛ زیرا او آفریننده‌ای داناست.\nوقتی چیزی را بخواهد، فقط تا فرمان بدهد: «باش»، به‌سرعت به‌وجود می‌آید.\nمنزّه است او که واقعیت‌های پشت‌صحنۀ هر موجودی دست اوست و آخرِ سر هم، به‌سوی او برِتان می‌گردانند.\nقسم به صف‌کشیدگان برای وحی‌آوری، چه صفی!\nو به بازدارندگان شیطان‌ها از وحی‌دزدی، چه بازداشتنی!\nو به تلاوت‌کنند‌گان وحى بر نبی:\nکه به‌یقین معبودتان هست یکی؛\nهمان صاحب آسمان‌ها و زمین و آنچه میان آن‌هاست و صاحب مشرق‌ها.\nما آسمانِ دنیا را به‌زیور ستاره‌ها، چشم‌نواز ساخته‌ایم\nو از دسترس هر شیطان سرکشی حفظش کرده‌ایم؛\nطوری‌که از رفتن به عالمِ بالا منع می‌شوند و از هر سو هدف قرار می‌گیرند\nتا دور شوند؛ در ضمن، عذابی همیشگی هم منتظرشان است!\nالبته کسی که دزدکی گوش دهد، شهابی شکافنده تعقیبش می‌کند.\nاز منکران معاد بپرس: «آفرینش دوبارۀ آن‌ها سخت‌تر است یا آفریده‌های دیگر ما؟!» ما آن‌ها را اول‌بار از گِلی چسبناک آفریدیم.\nدرحالی‌که حرف‌هایت را به‌مسخره گرفته‌اند، تو از انکارشان در تعجبی!\nوقتی به آن‌ها تلنگر بزنند، به‌خود نمی‌آیند.\nوقتی‌هم معجزه‌ای ببینند، حسابی مسخره می‌کنند\nو می‌گویند: «این علناً جادوجنبل است و بس.\nبعد از اینکه مردیم و به مشتی خاک و استخوان تبدیل شدیم، یعنی باز واقعاً زنده می‌شویم؟!\nآن‌وقت نیاکانمان چطور؟!»\nبگو: «بله زنده می‌شوید، آن‌هم با خواری‌وخفت!»\nاین زنده‌شدن فقط به یک‌فریاد است و یک‌دفعه، مات‌ومبهوت منظرۀ قیامت را نگاه می‌کنند!\nمی‌گویند: «ای وایِ ما، این است روز جزا!»\nاین همان روز داوری است که همیشه دروغش می‌دانستید\nاین بت‌پرست‌های بدکار را با هم‌قطارها و بت‌هایشان که به‌جای خدا می‌پرستیدند، جمع کنید\nو به‌طرف جهنم ببرید!\nالبته کمی نگهشان دارید تا از آن‌ها پرسیده شود:\n«چه‌تان شده که کمکی به هم نمی‌کنید؟!»\nامروز دیگر در برابر حق تسلیم‌اند.\nرو به همدیگر می‌کنند و به سرزنشِ هم مى‌پردازند.\nپیروان می‌گویند: «شما بودید که با ترفندِ خیرخواهی سراغ ما می‌آمدید!»\nپیشوایان می‌گویند: «به ما چه مربوط! شما خودتان ایمان نداشتید.\nاز طرف ما که هیچ زوری بالای سرتان نبود! تازه، خودتان جماعتی سرکش بودید.\nبه‌هرحال، وعدۀ عذاب الهی بر همۀ ما حتمی شده و به‌ناچار آن را می‌چشیم.\nبله، از روی اختیارِ خودتان گمراهتان کردیم. آخر، خودمان هم گمراه بودیم.»\nآن روز همگی‌شان در عذاب مشترک‌اند.\nما با گناهکارها این‌طور برخورد می‌کنیم؛\nچون‌که وقتی به آن‌ها می‌گفتند: «معبودی جز خدا نیست»، تکبر می‌کردند\nو می‌گفتند: «به‌خاطر خیال‌بافی دیوانه، دست از معبودهایمان برداریم؟!»\nدرحالی‌که او حقیقت را آورده بود و پیامبران گذشته را تأیید می‌کرد.\nالبته شما عذاب دردناک جهنم را می‌چشید\nو فقط با همان کارهایی مجازات می‌شوید که دائم مشغولش بودید.\nازآن‌طرف، بندگان نابِخدا\nرزق‌وروزی مخصوصی دارند:\nبا احترام ویژه‌ای، از انواع میوه‌ها برخوردارند.\nدر باغ‌هایی پُرنازونعمت،\nروبه‌روی هم روی تخت‌ها لَم داده‌اند.\nبا پیاله‌هایی از شراب بهشتی، دورشان می‌گردند:\nصاف و زلال است و لذت‌بخش برای نوشندگان!\nنه ضرری دارد و نه از نوشیدنش دچار بدمستی می‌شوند.\nدر کنارشان دلبرانی‌اند پُرنازوغمزه و درشت‌چشم:\nانگار گوهری در صدف‌اند.\nآن بندگان ناب، رو به همدیگر می‌کنند و از گذشتۀ هم می‌پرسند.\nیکی از آن میان می‌گوید: «راستی، من همنشینی در دنیا داشتم\nکه مُدام می‌گفت: ’تو باور می‌کنی که قیامتی در کار باشد؟!\nیعنی بعد از اینکه مردیم و مشتی خاک و استخوان شدیم، جزا داده می‌شویم ؟!‘»\nادامه می‌دهد: «شما خبری از او دارید؟»\nخودش از بالا نگاهی می‌اندازد و او را وسط جهنم می‌بیند.\nبه او می‌گوید: «واقعاً که نزدیک بود مرا هم به درۀ هلاکت بیندازی!\nاگر لطف خدا نبود، حضورم در جهنم حتمی بود.»\nبعد، به بهشتی‌ها می‌گوید: «آیا ما دیگر نمی‌میریم\nجز همان بار اوّلی که در دنیا مردیم؟ ما هرگز عذاب نمی‌شویم؟! چه خوب!\nاین است همان کامیابی بزرگ!\nبرای یک‌چنین پاداشی است که تلاش‌کنندگان باید تلاش کنند!»\nحالا، برای پذیرایی، این بهتر است یا درخت زقّوم؟!\nما درخت زقّوم را وسیله‌ای برای عذاب بدکارها در نظر گرفتیم.\nدرختی است که در قعر جهنم می‌رویَد.\nمیوه‌اش شبیه کلّۀ شیاطین است!\nبدکارها به‌ناچار از آن می‌خورند و شکم‌هایشان را از آن پر می‌کنند.\nبرای نوشیدنیِ روی میوه هم، چرکابه‌ای جوشان در کناره‌های جهنم برایشان گذاشته‌اند\nکه بعد از نوشیدنش، باز به‌طرف جهنم برمی‌گردند.\nبا آنکه آن‌ها می‌دیدند که پدرانشان گمراه‌اند؛\nولی چشم‌وگوش‌بسته دنبالشان راه افتاده بودند.\nقبل از بت‌پرست‌های مکه هم، بیشترِ گذشتگان گمراه شده بودند؛\nبا اینکه قطعاً میانشان هشداردهندگانی فرستاده بودیم.\nپس ببین چه شد عاقبت هشدارداده‌شده‌ها!\nفقط بندگان ناب خدا نجات پیدا کردند.\nنوح برای کمک‌خواهی صدایمان زد. خوب اجابت‌کننده‌ای بودیم ما!\nاو و خانواده و پیروانش را از فشار طاقت‌فرسای زندگی در میان بی‌دین‌ها نجات دادیم.\nفقط نسل او را ماندگار کردیم\nو نامی نیک از او در میان آیندگان به‌یادگار گذاشتیم.\nسلام خدا بر نوح از طرف همۀ جهانیان.\nما به درستکاران این‌طور پاداش می‌دهیم.\nاو بندۀ باایمان ما بود\nبعد، دیگرانی را که به خدا ایمان نیاوردند، غرق کردیم.\nابراهیم از پیروان نوح بود\nکه با دلی پاک به خدا ایمان آورد.\nبه مردم و عمویش آزر گفت: «این‌ها دیگر چیست که می‌پرستید؟!\nبه‌جای خدا، سراغ معبودهای دروغین می‌روید؟!\nدربارۀ صاحب جهانیان چه فکری می‌کنید؟!»\nبرای نرفتن به مراسم جشن، نگاهی به ستاره‌ها انداخت\nو گفت: «من حالم خوب نیست.»\nمردم با بی‌محلی به او، گذاشتند و رفتند.\nابراهیم مخفیانه به‌طرف بت‌هایشان رفت و با طعنه گفت: «چرا چیزی نمی‌خورید؟!\nچه‌تان شده که حرف نمی‌زنید؟!»\nبعد، نزدیکشان رفت و با ضربه‌هایی محکم دَرهمشان شکست.\nمردم تا فهمیدند، سریع سراغش آمدند.\nابراهیم گفت: «بت‌هایی را می‌پرستید که خودتان تراشیده‌اید؟!\nبا آنکه خدا شما و بت‌هایی را که می‌سازید، آفریده است.»\nسران بت‌پرست پیشنهاد دادند: «کورۀ آتشی بسازید و در آن پرتش کنید.»\nبرایش نقشه‌ای کشیدند؛ ولی نقش‌برآبش کردیم و خواروخفیفشان ساختیم.\nگفت: «من، برای تبلیغ دین، می‌روم جای دیگری که خدا نشانم بدهد.\nخدایا، بچه‌های شایسته‌ای به من ببخش.»\nپس به تولد پسری عاقل به نام اسماعیل مژده‌اش دادیم.\nوقتی به سنّی رسید که می‌توانست همپای پدر کار کند، ابراهیم به او گفت: «گل‌پسرم، دائم در خواب می‌بینم که دارم قربانی‌ات می‌کنم! نظر تو چیست؟» گفت: «پدرجان، هر کاری را که دستور می‌گیرید، انجام دهید. اِن‌شاءالله می‌بینید که صبورم.»\nوقتی هر دو تسلیم فرمان خدا شدند و پدر به‌پهلو خواباندش،...\nو صدایش زدیم: «ابراهیم!\nبه خوابِ خود جامۀ عمل پوشاندی.» ما به درستکاران این‌طور پاداش می‌دهیم.\nاین حادثه آزمایشی بود دشوار.\nدر ضمن، قربانیِ باارزشی فدای اسماعیل کردیم\nو نامی نیک از ابراهیم در میان آیندگان به‌یادگار گذاشتیم\nسلام خدا بر ابراهیم.\nبه درستکاران این‌طور پاداش می‌دهیم.\nاو بندۀ باایمان ما بود.\nباز، به تولد بچه‌ای دیگر به نام اسحاق مژده‌اش دادیم. او پیامبری شایسته بود.\nخیر و برکتمان را هم شامل حال ابراهیم و اسحاق کردیم. از نسلشان بعضی درستکار بودند و بعضی حسابی به خود بد می‌کردند.\nبر موسی و هارون هم یقیناً منّت گذاشتیم.\nآن دو و قومشان را از فشار طاقت‌فرسای اسارت در چنگ فرعونیان نجات دادیم.\nآن‌قدر یاری‌شان کردیم تا بالاخره پیروز شدند.\nبه آن دو کتابی بسیار روشنگر دادیم.\nهر دویشان را در راه درست زندگی قرار دادیم\nو نامی نیک از آن دو در میان آیندگان به‌یادگار گذاشتیم.\nسلام خدا بر موسی و هارون.\nما به درستکاران این‌طور پاداش می‌دهیم.\nآن دو، بندۀ باایمان ما بودند.\nالیاس هم پیامبر خدا بود.\nبه مردم گفت: «چرا مراقب عقیده و رفتارتان نیستید؟!\nبت بَعل را می‌پرستید و بهترین آفریننده را رها می‌کنید؟!\nهمان خدایی که صاحب‌اختیار شما و نیاکان شماست؟!»\nپس او را دروغگو دانستند. این جماعت را برای حسابرسی احضار می‌کنند!\nفقط بندگان ناب خدا حساب‌کشی نمی‌شوند.\nنامی نیک از او میان آیندگان به‌یادگار گذاشتیم.\nسلام خدا بر الیاس.\nما به درستکاران این‌طور پاداش می‌دهیم.\nاو بندۀ باایمان ما بود.\nلوط هم پیامبر خدا بود.\nاو و همۀ خانواده‌اش را نجات دادیم؛\nجز زن پیرش را که با جامانده‌ها گرفتار عذاب شد.\nآن‌وقت دمار از روزگار بقیۀ مردم شهر درآوردیم.\nدر سفرهایتان، صبح و شب از کنار ویرانه‌های شهرشان رد می‌شوید\nپس چرا عقلتان را به‌کار نمی‌اندازید؟!\nیونس هم پیامبر خدا بود\nوقتی از ایمان‌آوردن مردم ناامید شد، به‌طرف کشتی مجهزی گریخت.\nبا مسافران قرعه انداخت و باخت: او را گرفتند و به دریا انداختند!\nپس نهنگ او را بلعید! یونس با آن فرارش، مستحق سرزنش بود.\nاگر او تسبیح‌گوی خدا نبود،\nتا روز قیامت در شکم نهنگ می‌ماند!\nدرحالی‌که بی‌حال بود، او را به ساحلی بدون گیاه انداختیم\nو نوعی کدو بالای سرش رویاندیم تا سایه‌بانش باشد.\nدوباره او را به‌سوی همان جمعیتِ بیش از ‌صدهزارنفریِ نینوا فرستادیم.\nاین‌بار به یونس ایمان آوردند. ما هم تا آخر عمرشان از نعمت‌های دنیا بهره‌مندشان کردیم.\nمحمد! از بت‌پرست‌ها بپرس که دخترها برای خدا باشد و پسرها برای آن‌ها؟!\nمگر شاهد بودند که فرشته‌ها را مؤنث آفریدیم؟!\nبدان که آن‌ها از سرِ تهمتِ ناروا می‌گویند:\n«خدا فرزند آورده است.» آن‌ها یقیناً دروغ می‌گویند\nآیا خدا دخترها را بر پسرها ترجیح داده است؟!\nچه‌تان شده که این‌طور قضاوت می‌کنید؟!\nپس چرا به‌خود نمی‌آیید؟!\nدلیل قانع‌کننده‌ای بر ادعای خود دارید؟!\nاگر راست می‌گویید، دلیل و مدرکتان را رو کنید!\nآن‌ها بین خدا و جن‌ها رابطۀ خویشاوندی قائل می‌شوند؛ با آنکه جن‌ها به‌خوبی می‌دانند برای حسابرسی احضارشان می‌کنند.\nخدا به‌دور است از توصیف‌هایی که می‌کنند.\nفقط بندگان ناب خدا به‌شایستگی توصیفش می‌کنند.\nبنابراین شما و بت‌هایتان\nنمی‌توانید کسی را از راه خدا به‌در کنید؛\nمگر کسی را که با اختیار خودش راهیِ جهنم باشد.\nفرشتگان می‌گویند: «هریک از ما جایگاهی معیّن دارد.\nما همه، برای اجرای فرمان، صف بسته‌ایم.\nما همه تسبیح‌گوی اوییم.»\nبت‌پرست‌های مکه با قاطعیت می‌گفتند:\n«اگر پیش ما هم کتابی بود مثل کتاب‌های آسمانی گذشتگان،\nما حتماً بندۀ ناب خدا می‌شدیم!»\nولی حالا که قرآن نازل شده، باورش نمی‌کنند. بالاخره نتیجۀ انکارشان را خواهند فهمید.\nالبته وعدۀ ما در حق بندگانمان که به پیامبری فرستاده شده‌اند، حتمی شده است:\nآنان در همه‌حال یاری می‌شوند\nو سپاهیان ما پیروزِ میدان‌اند.\nپس تا مدتی از آن‌ها رو بگردان\nو حال و روزشان را تماشا کن که نتیجۀ کارهایشان را خواهند دید!\nحالا، باز هم عذاب فوری می‌خواهند؟!\nوقتی عذاب از درودیوار بر سرشان ببارد، روزگارشان سیاه است آن هشدارداده‌شده‌ها!\nبله، تا مدتی از آن‌ها رو بگردان\nو تماشا کن که بالاخره نتیجۀ کارهایشان را خواهند دید!\nبه‌دور است خدای شکست‌ناپذیر از توصیف‌هایی که می‌کنند.\nسلام خدا بر پیامبران الهی\nو خدا را سپاس که صاحب جهانیان است.\nصاد. قسم به قرآنِ پُرعبرت که تو هشداردهنده‌ای؛\nولی بت‌پرست‌های بی‌دین دچار غرور و لج‌بازی‌اند.\nچه ملت‌های زیادی را قبل از آن‌ها نابود کردیم. فریادشان بلند بود؛ ولی دیگر کار از کار گذشته بود!\nبت‌پرست‌ها تعجب کردند که هشداردهنده‌ای از جنس خودشان برایشان آمده است. آن‌ها گفتند: «این جادوگری است حسابی دروغگو!\nآیا همۀ معبودها را یک‌کاسه کرده است؟! واقعاً چیز عجیبی است این!»\nسران آن‌ها راه افتادند که: «مردم! بروید و در عبادت بت‌هایتان ثابت‌قدم باشید. او می‌خواهد با ادعای پیامبری، بر شما ریاست کند!\nچنین حرفی را در آیین‌های دیگر نشنیده‌ایم. این فقط یک آیین ساختگی است.\nآیا از میان همۀ ما، قرآن فقط بر او فرستاده شده؟!»اصلاً، آن‌ها به خودِ قرآن هم مشکوک‌اند. نخیر، بلکه هنوز عذابم را نچشیده‌اند!\nمگر گنجینه‌های رحمت خدای شکست‌ناپذیرِ بخشنده‌ات دست آن‌هاست که هرکس را بخواهند، محروم کنند؟!\nمگر فرمانرواییِ آسمان‌ها و زمین و آنچه میان آن‌هاست، مال آن‌هاست‌؟! اگر بله، پس با هر وسیلۀ ممکنی بالا بروند و جلوی وحی را بگیرند!\nاین‌ها خرده‌لشکری شکست‌خورده‌اند و بقایای گروه‌های مخالف؛\nیعنی قوم نوح و عاد و فرعونِ شکنجه‌گر که قبل از آن‌ها به پیامبران برچسب دروغگویی زدند.\nهمچنین، قوم ثمود و لوط و اهالی اَیکه. این‌ها گروه‌هایی‌اند که با پیامبران مخالفت کردند.\nتک‌تکشان پیامبران را به دروغگویی متهم کردند؛ پس عذابم در حقّشان حتمی شد.\nبت‌پرست‌های زمان تو نیز انگار فقط منتظر یک غرّش وحشت‌زایند که فرصت پلک‌زدن هم ندهد!\nطعنه می‌زنند: «خدایا، قبل از رسیدن روز حساب، زودتر سهممان را از عذاب بده!»\nدر برابر یاوه‌سرایی‌شان صبوری کن و به‌یاد بندۀ خوبمان داوودِ توانمند بیفت. او خدامحور بود.\nما کوه‌ها را رام کردیم تا به‌همراهش صبح و شب تسبیح‌گوی ما باشند.\nهمچنین پرنده‌ها را دسته‌جمعی رام کردیم تا به‌همراهش صبح و شب تسبیح‌گوی ما باشند. همگی خدامحور بودند.\nپایه‌های حکومتش را هم محکم کردیم و حکمت و قضاوت به او بخشیدیم.\nپیامبر! آیا تابه‌حال داستان شاکیانی که از دیوار عبادتگاه داوود بالا رفتند، به گوشَت خورده است؟\nوقتی این‌طور یک‌دفعه‌ای پیش داوود آمدند و او از حضورشان جا خورد، گفتند: «نترس! ما دو طرفِ یک دعواییم. یکی‌مان به آن‌یکی بد کرده است. میان ما به‌حق داوری کن و از عدالت خارج نشو. راه‌حل مناسبی هم جلوی پایمان بگذار.»\nیکی‌شان گفت: «این برادر من است. او نود و نه گوسفند دارد و من یک گوسفند؛ اما او می‌گوید: ’آن یک گوسفند را هم به من بده!‘ دارد حرف زور می‌زند.»\nداوود گفت: «برادرت به تو ظلم کرده که می‌خواسته گوسفند تو را اضافه کند به گوسفندهای خودش. خیلی از شریک‌ها به حق خودشان قانع نیستند و به هم ظلم می‌کنند، مگر مؤمنان درستکار که آن‌ها هم خیلی کم‌اند.»البته داوود فهمید که به احتمال زیاد با این صحنه‌سازی او را آزمودیم؛ پس برای قضاوت عجولانه‌اش، از خدا آمرزش خواست و سر فرود آورد و به درگاهش رو کرد.\nما هم لغزشش را بر او بخشیدیم. او پیشمان والامقام است و خوش‌عاقبت.\nداوود! ما تو را نمایندۀ خود در زمین کردیم. میان مردم به‌حق داوری کن و تابع میل خودت نباش که از راه خدا منحرفت می‌کند. کسانی که از راه خدا منحرف می‌شوند، روز حساب را فراموش کرده‌اند و به‌سزای این فراموشی، عذابی سخت نصیبشان می‌شود.\nآسمان و زمین را و آنچه میان آن‌هاست، بیهوده و بی‌هدف نیافریده‌ایم. این خیال بی‌دین‌هاست. پس وای بر بی‌دین‌ها از آتش!\nآیا کسانی را که ایمان آورده‌اند و کارهای خوب کرده‌اند، با جماعت فاسد یکی می‌کنیم؟! آیا خودمراقبان را مثل تبهکارها در نظر می‌گیریم؟!\nاین قرآن کتابی است پُرخیر و برکت که آن را به‌سوی تو فرستادیم تا مردم در آیه‌هایش دقت کنند و خردمندان به‌خود بیایند.\nبه داوود سلیمان را بخشیدیم. خوب بنده‌ای بود! بله، خدامحور بود.\nعصرگاهان‌اسب‌های اصیل و تندرو را در برابر سلیمان به‌نمایش گذاشتند.\nگفت: «من این اسب‌ها را به‌خاطر خدا و استفاده در جبهه‌ها دوست دارم.» غرق تماشایشان بود تا از نظرها غایب شدند.\nرژۀ اسب‌ها به‌قدری جالب بود که دستور داد: «پیش من برِشان گردانید.» پس با دست‌کشیدن بر ساق و یال‌هایشان شروع کرد به نوازششان.\nدر ضمن، او را آزمودیم و جسد بچه‌اش را روی تخت پادشاهی‌اش انداختیم؛ آن‌وقت رو به درگاه ما آورد\nو گفت: «خدایا، مرا بیامرز و حاکمیتی در اختیارم بگذار که جز من کسی مانندش را نداشته باشد. تنها تویی بخشنده.»\nپس باد را در اختیار سلیمان گذاشتیم: به‌فرمانش، هر جا که او می‌خواست، به‌راحتی می‌وزید.\nهمچنین، جنّیانِ زِبروزرنگی را که بنّا و غواص بودند\nو جنّیانِ شروری را که به هم غل‌و‌زنجیر بودند.\nاین است عطای بی‌شمار ما. به هرکه می‌خواهی، ببخش یا از هرکه می‌خواهی، دریغ کن.\nسلیمان پیشمان والامقام است و خوش‌عاقبت.\nیادی هم بکن از بندۀ خوبمان، ایوب. وقتی خدا را صدا زد: «شیطان مرا به رنج و بلا مبتلا کرده است!»\nگفتیم: «پایت را به زمین بزن تا چشمه‌ای بجوشد: مناسب برای شستن، و خنک برای نوشیدن.»\nاز سرِ لطفمان، بچه‌های مرده‌اش را زنده کردیم و تازه به‌همان تعداد هم به او بچه دادیم تا مایۀ عبرتی برای خردمندان باشد.\nدر ضمن، گفتیم: «دسته‌ای تَرکه به دستت بگیر و همسرت را با آن بزن و قسم خود را نشکن.» بله، ما دیدیم که او صبور بود. خوب بنده‌ای هم بود! چون‌که او خدامحور بود\nاز بندگان توانمند و بابصیرتمان هم یاد کن:‌ ابراهیم و اسحاق و یعقوب.\nما با این ویژگی نابشان کردیم: بودن به‌یاد آخرت.\nآنان در پیشگاه ما جزو خوبان ممتاز بودند.\nهمچنین، یاد کن از اسماعیل و یَسَع و ذوالکِفل که همگی از خوبان روزگار بودند.\nاین قرآن مایۀ یادآوری است. عاقبتی خوش در انتظار خودمراقبان است:\nباغ‌های همیشه‌سبزی که درهایش به رویشان باز است.\nدرحالی‌که آنجا لَم داده‌اند روی تخت‌ها، میوه‌های فراوان و نوشیدنی‌های گوارا سفارش می‌دهند.\nدر کنارشان دلبرانی‌اند با چشمانی خمار و اندامی زیبا.\nاین چیزی است که برای روز حساب به شما وعده می‌دادند.\nاین همان روزیِ ماست که تمامی ندارد.\nاین برای این‌طرف قصه؛اما آن‌طرف، بد عاقبتی در انتظار طغیانگرهاست:\nجهنمی که در آن سرخ‌وسوخته می‌شوند و آن بد جایگاهی است!\nباید نوش جان کنند این آب جوشان و چرکاب را\nو انواع نوشیدنی‌های دیگر مانند آن را!\nبه پیشوایانشان گفته می‌شود: «پیروانتان هم با شما وارد جهنم می‌شوند و در آتش می‌سوزند.» می‌گویند: «خیر نبینند!»\nپیروان می‌گویند: «شما خیر نبینید! این وضعی بود که شما برایمان پیش آوردید و اینجا بد جایگاهی است!»\nبعد می‌گویند: «خدایا، آن‌هایی که این وضع را برای ما پیش آوردند، عذابشان را در آتش دو برابر کن.»\nجهنمی‌ها می‌گویند: «مردان و زنانی را که جزو اشرار به‌حساب می‌آوردیم، چرا اینجا نمی‌بینیم؟!\nبی‌جهت آن‌ها را در دنیا به‌مسخره گرفته بودیم؟! یا که چشم‌هایمان درست کار نمی‌کند؟!»\nاین نزاع اهل جهنم حتمی است.\nبگو: «من فقط یک هشداردهنده‌ام. جز خدای یگانۀ مسلط بر همه، معبود دیگری در کار نیست؛\nهمان صاحب آسمان‌ها و زمین و آنچه میان آن‌هاست، آن شکست‌ناپذیرِ آمرزنده.»\nبگو: «قرآن رخداد بزرگی است\nکه شما از آن رو گردانید.\nاگر به من وحی نمی‌شد، محال بود از فرشتگان عالم بالا خبر بگیرم، آن‌وقت که دربارۀ آفرینش آدم بگومگو می‌کردند.\nفقط برای این به من وحی می‌شود که هشداردهنده‌ای باصراحت باشم.»\nخدا به فرشتگان فرمود: «دارم بشری می‌آفرینم از گِل.\nوقتی خلقتش را کامل کردم و به او جان دادم، در برابرش به سجده بیفتید.»\nهمۀ فرشتگان بی‌استثنا سجده کردند؛\nجز ابلیس که تکبر کرد و سجده نکرد. اصلاً او بی‌دین بود!\nخدا از او پرسید: «ابلیس! در برابر موجودی که با دستان خودم آفریده‌ام، چه مانع شد سجده کنی؟! خودت را دست‌بالا گرفتی یا واقعاً بلندمرتبه بودی؟!»\nجواب داد: «من از او بهترم: مرا از آتش آفریده‌ای و او را از گِل!»\nفرمود: «حالا که این‌طور شد، از این موقعیت اخراجی! چون‌که تو رانده‌شده‌ای\nو تا روز قیامت، مُدام مشمول لعنتِ منی.»\nگفت: «خدایا، تا روزی که مَردم دوباره زنده می‌شوند، مهلتم بده.»\nفرمود: «به تو مهلت می‌دهم،\nنه تا روز قیامت؛ بلکه تا روزی که زمانش را من می‌دانم و بس.»\nگفت: «به جاه و جلالت قسم که همگی‌شان را گمراه خواهم کرد،\nمگر بندگان ناب تو را.»\nفرمود: «قسم به حق و حقیقت را می‌گویم:\nجهنم را پر می‌کنم از تو و همۀ انسان‌هایی که دنباله‌روَت باشند.»\nپیامبر! بگو: «من که برای راهنمایی‌تان مزدی از شما نمی‌خواهم! عوام‌فریب هم نیستم.\nاین قرآن فقط مایۀ به‌خودآمدن جهانیان است\nو به‌مرور زمان، اخبار و حقایقش را حتماً می‌فهمید.»\nاین کتاب فرستادۀ خدای شکست‌ناپذیرِ کاردرست است.\nما این کتاب را حساب‌شده و هدف‌دار به‌سوی تو فرستادیم؛ پس خدا را با اعتقاد خالص عبادت کن.\nبدانید عبادت باید فقط خالص برای خدا باشد.عده‌ای که به‌جای او کس‌وکاری برای خود می‌گیرند، این‌طور بهانه می‌آورند: «بت‌ها را فقط برای این می‌پرستیم که به خدا نزدیک‌ترمان کنند!» البته خدا در هر چیزی که سرش اختلاف دارند، بین آن‌ها و یکتاپرستان داوری می‌کند. خدا دروغگوهایی را که حق را می‌پوشانند، به‌حال خودشان رها می‌کند.\nخدا اگر به‌فرض محال، می‌خواست برای خودش فرزندی انتخاب کند، از بین مخلوقاتش کسی را سوا می‌کرد که خودش می‌خواست! او منزّه از این‌هاست. او یگانه است و مسلط بر همه.\nآسمان‌ها و زمین را بر اساس‏ حکمت آفرید. در طول سال، مدتی شب‌ها را بلند و روزها را کوتاه می‌کند و مدتی روزها را بلند و شب‌ها را کوتاه. خورشید و ‌ماه را هم در خدمتتان گذاشته است. هریک از آن‌ها مدتی معیّن در مدار خود می‌گردد. بدانید او شکست‌ناپذیرِ آمرزنده است.\nخدا شما را از یک انسان آفرید و از نوع او همسرش را هم آفرید. در ضمن، از ردۀ چهارپایان، چهار جفت برای استفاده‌تان اختصاص داد. خلقت شما را در شکم مادرانتان مرحله‌به‌مرحله در تاریکی‌‌های سه‌گانه کامل کرد: شکم، رحِم، کیسه‌آب. این است خدایی که صاحب‌اختیار شماست. فرمانرواییِ عالم فقط در اختیار اوست. معبودی جز او نیست. پس به کجا می‌برندتان؟!\nاگر بی‌دینی کنید، خدا بی‌نیاز از دین‌داری شماست. او بی‌دینی را برای بندگانش نمی‌پسندد. حال آنکه اگر شکر کنید، این شکرگزاری را برایتان می‌پسندد.کسی بار گناه کسی را به‌دوش نمی‌کشد. دست‌آخر، به‌سوی خداست برگشتنتان؛ پس شما را از کارهایتان باخبر می‌کند؛ زیرا او می‌داند هر آنچه را در دل‌ها می‌گذرد.\nتا انسان مشکلی برایش پیش بیاید، با روآوردن به خدا صدایش می‌زند؛ ولی تا خدا از طرف خودش نعمتی به او مرحمت کند، مشکلی را که قبلاً برای رفعش دست‌به‌دعا بود، فراموش می‌کند! و برای خدا همتایانی قرار می‌دهد تا دوباره مردم را از راه خدا به‌در کند. بگو: «چندصباحی به ناشکری‌ات سرگرم باش که تو حتماً جهنمی می‌شوی!»\nاین کجا و آن‌که در دل شب، به‌حال سجده و قیام، مشغول عبادت است، کجا! همان‌که از عذاب آخرت مى‌ترسد و به رحمت خدا امید بسته است. بپرس: «آیا کسانی که به خدا معرفت دارند و کسانی که معرفت ندارند، یکسان‌اند؟» تنها خردمندانِ خداشناس به‌خود می‌آیند.\nبگو: «ای بندگان باایمانم، در حضور خدا مراقب رفتارتان باشید. نصیب کسانی که در این دنیا خوبی کنند، پاداشی وصف‌ناشدنی است. زمین خدا پهناور است؛ پس برای حفظ دینتان مهاجرت کنید. پاداش اهل صبر بی‌شمار داده می‌شود.»\nبگو: «من مأمورم که خدا را با اعتقاد خالص عبادت کنم\nو مأمورم که سرآمد مسلمانان باشم.»\nبگو: «من مى‌ترسم با پرستش غیرخدا، گرفتار عذابِ روزى هولناک بشوم.»\nبگو: «من فقط خدا را با اعتقاد خالصم عبادت می‌کنم.\nشما هم هر آنچه جز خدا می‌خواهید، عبادت کنید.»بگو: «ورشکسته‌ها کسانی‌اند که روز قیامت معلوم می‌شود به خودشان و خانواده‌شان چقدر ضرر زده‌اند! بدانید این است همان ورشکستگی جبران‌ناپذیر!»\nپوشش‌هایی آتشین از بالای سرشان و از پایین پایشان آن‌ها را فرا می‌گیرد. این است آن چیزی که خدا بندگانش را با آن می‌ترساند. بندگانم! در حضور من مراقب رفتارتان باشید.\nخوشا به حال کسانی که از عبادت طاغوت‌ها دوری می‌کنند و رو به درگاه خدا می‌آورند. بله، مژده بده به این بندگانم\nکه حرف‌ها و تبلیغات گوناگون را با دقت می‌شنوند و با تجزیه و تحلیل، دنبال بهترینش می‌روند. آنان کسانی‌اند که خدا دستشان را در زندگی گرفته است و آنان همان خردمندان‌اند.\nآن‌هایی که وعدۀ عذاب برایشان حتمی شده، راه نجاتی دارند؟! آیا تو می‌توانی این‌ها را که در آتش‌اند، نجات بدهی؟!\nولی کسانی که در حضور خدا مراقب رفتارشان باشند، خانه‌های بهشتیِ چندطبقه نصیبشان می‌شود که از زیرشان جوی‌ها روان است. خدا وعده‌ای داده که راستِ راست است و او برخلاف وعده‌اش عمل نمی‌کند.\nمگر ندیدی که خدا از آسمان برف و باران می‌فرستد و در سفره‌های زیرزمینی ذخیره‌اش می‌کند؟! بعد، به‌برکتش، گیاهانی رنگارنگ از دل خاک بیرون می‌آورد. مدتی بعد، پژمرده می‌شوند و می‌بینی که زرد شده‌اند. آخر سر، به‌صورت خس‌وخاشاک درمی‌آوردشان! در این تغییرات عبرتی برای خردمندان است.\nآنانی که خدا ظرفیت درونی‌شان را برای پذیرش اسلام زیاد کرده و در پرتو نور الهی زندگی می‌کنند، آیا مثل کوردل‌های بی‌لیاقت‌اند؟! وای بر چنین سنگدل‌هایی که از یاد خدا غافل‌اند! آن‌ها غرق گمراهی‌اند.\nخدا بهترین سخن یعنی قرآن را فرستاده است: کتابی که آیه‌هایش هماهنگ‌اند و همدیگر را توضیح می‌دهند. کسانی که از خدا حساب می‌برند، با شنیدن آیه‌های قرآن مو بر بدنشان راست می‌شود. سپس جسم و جانشان با یاد خدا آرام می‌گیرد. این هدایت خداست که با آن، دست هرکه را لایق بداند، می‌گیرد. هرکه را هم خدا به‌حال خودش رها کند، دیگر راهبری ندارد.\nآن‌ها که روز قیامت، به‌خاطر بسته‌بودن دست و پایشان، صورتشان را سپر سوزش عذاب می‌کنند، آیا مثل آن‌هایی‌اند که از عذاب در امان‌اند؟! به چنین ستمکارهایی گفته می‌شود: «بچشید کارهای زشتی را که انجام می‌دادید!»\nکسانی هم که قبل از این‌ها بودند، آیه‌های الهی را دروغ دانستند؛ پس در اوج ‌بی‌خبری، عذاب سراغشان آمد!\nدر نتیجه، خدا در همین دنیا به آن‌ها طعم خفت‌وخواری چشاند. بماند که عذاب آخرت به‌مراتب بزرگ‌تر است. کاش می‌دانستند!\nواقعاً در این قرآن از هر مثالی برای راهنمایی مردم استفاده کرده‌ایم تا به‌خود بیایند.\nقرآنی که به زبان رسای عربی است و بدون هیچ حرف انحرافی؛ شاید مراقب رفتارشان باشند.\nخدا برده‌ای را مثال می‌زند که چند صاحب بدعُنق دارد که هریک دستوری به او می‌دهد و برده‌ای را که فقط یک صاحب دارد. این دو یکی‌اند؟! خدا را سپاس که بندگی‌اش بهتر از بت‌پرستی است؛ ولی بیشترِ بت‌پرست‌ها این را نمی‌دانند.\nتو می‌میری و آن‌ها هم می‌میرند.\nآن‌وقت در روز قیامت همۀ شما پیش خدا بر سر حقانیتِ همدیگر بگومگو می‌کنید.\nچه کسانی ستمکارتر از آن‌هایی‌اند که دروغ به خدا می‌بندند و اسلام راستین را که به‌سویشان آمده است، دروغ می‌دانند؟! آیا جایگاه چنین بی‌دین‌هایی در جهنم نیست؟!\nولی فقط کسانی که اسلام راستین را به صحنه بیاورند و از عمق جان هم باورش داشته باشند، خودمراقب واقعی‌اند.\nهرچه دلشان بخواهد، پیش خدا برایشان آماده است. این است پاداش درستکاران!\nبه‌پاس صداقتشان، خدا حتی بدترین کارهایشان را نیست‌و‌نابود می‌کند و پاداششان را هم بر اساس‏ بهترین کارهایشان می‌دهد.\nآیا خدا کفایت‌کنندۀ بنده‌اش نیست؟! اما بت‌پرست‌ها تو را از غیرخدا می‌ترسانند. هرکه را خدا به‌حال خودش رها کند، هیچ راهبری ندارد\nو دست هرکه را خدا بگیرد، دیگر کسی او را به بیراهه نمی‌برد. آیا خدا شکست‌ناپذیرِ انتقام‌گیرنده نیست؟!\nاگر از آن‌ها بپرسی چه کسی آسمان‌ها و زمین را آفریده است، حتماً جواب می‌دهند: «خدا.» بگو: «اگر خدا بخواهد آسیبی به من برساند، به‌نظر شما آیا بت‌هایی که به‌جای خدا می‌پرستید، می‌توانند آسیبش را دفع کنند؟! یا اگر بخواهد رحمتی به من برساند، آیا بت‌هایتان می‌توانند جلوی رحمتش را بگیرند؟!» بگو: «خدا برایم بس است؛ چون اهل توکل فقط به او توکل می‌کنند.»\nبگو: «مردم! هر کاری از دستتان برمی‌آید، بکنید. من هم به وظیفه‌ام عمل می‌کنم. بالاخره خواهید فهمید\nکه عذاب خوارکنندۀ دنیا سراغ چه کسی می‌آید و عذاب دائمی آخرت یقۀ چه کسی را می‌گیرد!»\nما این کتاب را برای راهنمایی مردم، حساب‌شده و هدف‌دار بر تو فرستادیم. هرکه به راه راست برود، سودش به جیب خودش می‌رود و هرکه به راه کج برود، دودش به چشم خودش می‌رود. تو همه‌کارۀ آن‌ها نیستی تا به‌زور به‌راهشان بیاوری.\nخدا جان انسان‌ها را هنگام مرگ و هنگام خواب می‌گیرد. در حالت دوم، جان کسی  که مرگش را حتمی کرده است، نگه می‌دارد و جان بقیه را برمی‌گرداند تا آن‌وقتی‌که مرگ حتمی‌شان فرا برسد. در این کار برای مردمی که فکرشان را به‌کار بیندازند، نشانه‌هایی از یکتاییِ خداست.\nبت‌پرست‌ها به‌جای خدا بت‌ها را می‌پرستند، به این بهانه که آن‌ها واسطه‌اند! بگو: «حتی اگر بت‌هایتان مالک چیزی نباشند و قدرت تعقل نداشته باشند، باز هم آن‌ها را می‌پرستید؟!»\nبگو: «شفاعت در اختیار خداست. فرمانروایی آسمان‌ها و زمین فقط در اختیار اوست و سرانجام فقط به‌سوی او برِتان می‌گردانند.»\nهر وقت از یکتایی خدا یادی به‌میان آید، کسانی که آخرت را باور ندارند، رو ترش می‌کنند! ولی همین‌که به‌جای خدا از بت‌هایشان یادی شود، خوشحال می‌شوند!\nبگو: «خدایا، ای پدیدآورندۀ آسمان‌ها و زمین، ای دانای پنهان و پیدا، تو خودت بین بندگانت در هر چیزی که سرش اختلاف دارند، داوری می‌کنی.»\nبدکارها اگر به‌فرض محال، دو برابرِ تمام دارایی‌های زمین را هم داشته باشند، برای رهایی از عذابِ سختِ روز قیامت هزینه‌اش می‌کنند! ولی فایده ندارد. تازه، عذاب‌هایی از طرف خدا برایشان رونمایی می‌شود که اصلاً فکرش را هم نمی‌توانستند بکنند!\nبله، حقیقت کارهای زشتشان برایشان رو می‌شود و همان عذاب‌هایی به جانشان می‌افتد که مسخره‌اش می‌کردند.\nوقتی انسان مشکلی برایش پیش بیاید، ما را صدا می‌زند؛ ولی همین‌که از طرف خودمان نعمتی به او مرحمت کنیم، می‌گوید: «این با شمّ اقتصادی خودم گیرم آمده است.» نه، بلکه آزمایشی است از طرف خدا؛ ولی بیشترشان سرّش را نمی‌دانند.\nکسانی هم که قبل از آن‌ها بودند، همین حرف را می‌زدند؛ ولی آنچه به‌دست آورده بودند، دردی از آن‌ها دوا نکرد!\nبالاخره نتیجۀ شوم این رفتارهای ناپسند به خودشان برگشت. مردم بدکارِ این زمان هم، نتیجۀ شوم رفتارهای ناپسندشان به‌همین زودی‌ها به خودشان برمی‌گردد و نمی‌توانند حریف خدا بشوند.\nمگر نمی‌دانند خدا روزیِ هرکه را صلاح بداند، زیاد و کم می‌کند؟! در این تقسیم حکیمانۀ روزی، نشانه‌هایی از یکتاییِ خداست برای مردمِ باایمان.\nاز طرفم بگو: «آی بندگان من که با بی‌دینی و آلودگی به گناهان به خودتان جفا کرده‌اید، از لطف خدا ناامید نشوید: خدا همۀ گناهان را با توبه می‌آمرزد. آخر، فقط اوست آمرزندۀ مهربان. \nو قبل از آنکه عذاب الهی سراغتان بیاید و کسی به فریادتان نرسد، رو به‌سوی خدا کنید و در برابرش سرِ تسلیم فرود بیاورید.\nقبل از آنکه عذاب الهی در اوج غفلت و یک‌دفعه سراغتان بیاید، از بهترین دینی پیروی کنید که از طرف خدا به‌سویتان فرستاده شده است.»\nاین‌ها را بگو، تا مبادا کسی در قیامت بگوید: «افسوس بر من از کوتاهی‌هایی که در حضور خدا کردم و آیه‌ها و احکام الهی را به‌مسخره گرفتم!»\nیا بگوید: «اگر خدا راهنمایی‌ام می‌کرد، خودمراقب می‌شدم!»\nیا وقتی عذاب را ببیند، بگوید: «کاش فرصتی داشتم تا به دنیا برگردم و درستکار بشوم!»\nچرا، آیه‌ها و نشانه‌هایم سراغت آمد؛ ولی آن‌ها را دروغ دانستی و تکبر کردی و بی‌دین شدی.\nروز قیامت کسانى را که به خدا دروغ بسته‌اند، روسیاه مى‌بینى. جایگاه چنین متکبرانی در جهنم نیست؟!\nخدا کسانی را که مراقب رفتارشان بودند، به‌خاطر چنین سعادتی که نصیبشان شده، نجات می‌دهد. نه از بیرون آسیب می‌بینند و نه از درون غصه می‌خورند\nخدا آفرینندۀ هر چیزی است و او همه‌کارۀ موجودات است\nکلیدهای گنج‌های آسمان‌ها و زمین در اختیار اوست و کسانی که این قبیل آیه‌ها و نشانه‌های خدا را انکار می‌کنند، سرمایۀ عمرشان را باخته‌اند.\nبگو: «آن‌وقت به من دستور می‌دهید که جز خدا را بپرستم، ای نادان‌ها؟!»\nبه تو و به تک‌تک پیامبران قبل از تو این‌طور وحی شده است: «اگر بت بپرستی، کارهایت هدر می‌رود و سرمایۀ عمرت را می‌بازی!\nبلکه فقط خدا را بپرست و شکرگزار باش.»\nبت‌پرست‌ها بزرگیِ خدا را آن‌طورکه بایدوشاید نشناخته‌اند و حال آنکه روز قیامت، زمین یکسره در مشت اوست و بساط آسمان‌ها به‌دست قدرت او برچیده می‌شود! بله، خدا پاک و برتر است از بت‌هایشان.\nدر شیپور قیامت می‌دمند. پس هرکه در آسمان‌ها و زمین است، درجا جان می‌دهد! جز هر آن‌که خدا بخواهد. آن‌وقت بار دیگر در آن می‌دمند. یک‌دفعه همه‌شان بلند می‌شوند و مات‌ومبهوت نگاه می‌کنند.\nصحنۀ محشر با نور خدا روشن می‌شود. کتاب به‌میان می‌آید و پیامبران و شاهدانِ اعمال را حاضر می‌کنند. آن‌وقت منصفانه و بی‌آنکه به ‌آن‌ها ستم شود، بینشان داوری می‌شود؛\nچون کارهای هرکس را به‌طور کامل به او پس می‌دهند. تازه، خدا بهتر می‌داند که چه می‌کنند.\nبی‌دین‌ها را گروه‌گروه به‌طرف جهنم روانه می‌‌کنند. وقتی به نزدیکش می‌رسند، درهایش باز می‌شود و نگهبانانش از آن‌ها می‌پرسند: «مگر پیامبرانی از جنس خودتان برای شما نیامدند که آیه‌های خدا را برایتان بخوانند و دیدار امروزتان را به شما هشدار بدهند؟!» پاسخ می‌دهند: «چرا، ولی باور نکردیم. الان هم دیگر وعدۀ عذاب دربارۀ ما بی‌دین‌ها حتمی شده.»\nبه آن‌ها گفته می‌شود: «به طبقه‌های جهنم وارد شوید که همیشه در جهنم ماندنی هستید و بد جایی است جایگاه متکبران!»\nکسانی را هم که در حضور خدا مراقب رفتارشان بوده‌اند، گروه‌گروه به‌طرف بهشت بدرقه می‌کنند. وقتی به آنجا می‌رسند، درحالی‌که درهایش باز است، با صحنه‌ای شگفت‌انگیز روبه‌رو می‌شوند. نگهبانانش به آنان می‌گویند: «سلام بر شما. خوش آمدید! وارد بهشت شوید که در اینجا ماندنی هستید.»\nبهشتیان می‌گویند: «خدا را سپاس که به وعده‌اش دربارۀ ما وفا کرد و سرزمین بهشت را برای ما به‌یادگار گذاشت تا در هر نقطه‌اش که بخواهیم، بمانیم. خوب پاداشی است پاداش اهل عمل!»\nآن روز، فرشتگان را می‌بینی که به دور مسند فرمانرواییِ جهان حلقه زده‌اند و خدا را از سرِ سپاس، به پاکی یاد می‌کنند. حال که داوری عادلانه بین همه تمام شد، فرشتگان و بهشتیان می‌گویند: (الحمد لله ربّ العالمین)\nحا، میم\nاین کتاب فرستادۀ خدای شکست‌ناپذیرِ داناست\nکه آمرزندۀ گناه است و توبه‌پذیر و مجازاتش شدید است و نعمت‌هایش مستمر. معبودی جز او نیست و به او ختم می‌شود آخرعاقبتِ همه.\nغیر از بی‌دین‌ها، کسی در آیه‌های خدا چون‌وچرا نمى‌کند. پس پیشرفت‌های مادی‌شان در سرزمین‌های دیگر، مبادا تحت تأثیرت قرار بدهد!\nقبلشان قوم نوح و بعدشان گروه‌های مخالفِ دیگر، پیامبران را دروغگو دانستند.*هر ملتی توطئه می‌کردند پیامبرشان را از هر راهی محدود کنند و با حرف‌های بیهوده جاروجنجال راه می‌انداختند تا با آن، حقیقت را پایمال کنند. لذا گریبانشان را گرفتم! خب، چطور بود مجازات من؟!\nوعدۀ خدا دربارۀ بی‌دین‌ها این‌طور حتمی شده است که آن‌ها جهنمی باشند.\nفرشتگانی که ادارۀ جهان را به‌عهده دارند و فرشتگان مقربی که جزو حلقۀ نزدیکِ اداره‌کنندگان جهان‌اند، خدا را از سرِ سپاس به پاکی یاد می‌کنند و به او ایمان دارند و برای مؤمنان این‌طور آمرزش می‌خواهند: «خدایا، رحمت و علم بی‌پایانت همه چیز را فرا گرفته. پس بیامرز کسانی را که توبه می‌کنند و دنباله‌روِ راهت هستند و از عذاب سوزان جهنم حفظشان کن.\nخدایا، آنان را با هر کدام از پدر و مادر و همسر و بچه‌هایشان که شایسته‌اند، وارد باغ‌های همیشه‌سبزی کن که به آنان وعده داده‌ای. آخر، تو شکست‌ناپذیرِ کاردرستی.\nهمچنین، از سختی‌های قیامت حفظشان کن. آن روز به آن‌هایی که از بدی‌ها حفظشان کنی، حسابی لطف کرده‌ای و این است آن کامیابی بزرگ!»\nبه بی‌دین‌ها هم خطاب می‌شود: «نفرت خدا از شما به‌مراتب شدیدتر است از نفرت شما از خودتان! چون در دنیا به ایمان دعوت می‌شدید؛ ولی باور نمی‌کردید.»\nآن‌ها در جهنم می‌گویند: «خدایا، دو بار جانمان را گرفتی و دو بار زنده‌مان کردی. دیگر معاد را باور کردیم و به گناهانمان معترفیم. حالا، راهی هست برای خروج؟»\nبه آن‌ها می‌گویند: «به‌هیچ‌وجه! چون‌که در دنیا هر وقت از یکتاییِ خدا یادی به‌میان می‌آمد، باور نمی‌کردید؛ اما وقتی به‌جایش حرفی از بت‌ها بود، باورتان می‌شد! پس قضاوت دربارۀ شما با خدای بلندمرتبه و بزرگ است.»\nهم‌اوست که آیه‌ها و معجزه‌هایش را نشانتان می‌دهد و برایتان از آسمان رزق‌وروزی می‌فرستد؛ ولی جز آن‌که به‌طرف خدا رو می‌آورد، کسی به‌خود نمی‌آید.\nپس خدا را از ته دل عبادت کنید؛ هرچند بی‌دین‌ها خوششان نیاید.\nاعلا مراتب کمال را خدا دارد، ادارۀ جهان دست اوست و روح را به‌فرمان خودش بر هرکس از بندگانش که شایسته بداند، می‌فرستد تا مردم را دربارۀ روز دیدار خدا هشدار بدهد؛\nهمان روزی که حقیقتِ همگان رو می‌شود و چیزی از آن‌ها برای خدا پوشیده نمی‌ماند. او می‌پرسد: «امروز فرمانروایی در اختیار کیست؟» و خودش پاسخ می‌دهد: «در اختیار خدای یگانۀ مسلط بر همه.»\nامروز هرکسی به‌سزای کارهایش جزا داده می‌شود. ذره‌ای ستم در کار نیست امروز؛ چون خدا به‌سرعت حسابرسی می‌کند\nآن‌ها را از روز نزدیک قیامت بترسان؛ همان وقت که جان‌ها به گلو می‌رسد، درحالی‌که از شدت غم‌وغصه خود‌خوری می‌کنند! بدکارها نه رفیق دلسوزی دارند و نه شفاعت‌کننده‌ای که حرفش خریدار داشته باشد!\nخدا خیانت چشم‌ها و مخفی‌کاری دل‌ها را می‌داند.\nاو به‌حق داوری می‌کند؛ ولی بت‌هایی که آن‌ها به‌جای خدا صدایشان می‌زنند، اصلاً چیزی از داوری سرشان نمی‌شود. بله، تنها خدا شنوای بیناست.\nمگر به گوشه‌وکنار دنیا سفر نکرده‌اند تا ببینند آخرعاقبتِ کسانی که قبل از آن‌ها زندگی می‌کرده‌اند، چه شد؟! روی زمین، آن‌ها خیلی قوی‌تر و پیشرفته‌تر از این‌ها بودند. خدا هم به‌سزای گناهانشان گیرشان انداخت و در برابر خدا حمایت‌کننده‌ای نداشتند.\nاین عذاب برای آن بود که پیامبرانشان دلیل‌های روشنی برایشان آوردند؛ ولی آن‌ها نپذیرفتند. خدا هم گریبانشان را گرفت. آخر، او نیرومند است و مجازاتش شدید.\nموسی را با معجزه‌هایمان و منطق واضح فرستادیم\nبه‌سوی فرعون و هامان و قارون؛ ولی آن‌ها گفتند: «او جادوگری است حسابی دروغگو.»\nوقتی موسی از طرف ما حقیقت را برایشان آورد، گفتند: «از مؤمنان همراهش، مردانشان را بکشید و زنانشان را برای بهره‌کشی نگه دارید.» نقشۀ چنین بی‌دین‌هایی جز نقشی بر آب نیست.\nفرعون هم گفت: «بگذارید تا موسی را هم بکشم و او هرچه می‌خواهد، خدایش را برای نجات خودش صدا بزند! چون‌من می‌ترسم که او دینتان را تغییر بدهد یا سرزمینتان را به فساد و فتنه بکشاند.»\nموسی گفت: «از شرّ هر متکبری که روز حساب را باور ندارد، به صاحب‌اختیار خودم و شما پناه می‌برم.»\nدر این میان، مردی مؤمن از خاندان فرعون که ایمانش را مخفی می‌کرد، گفت:«می‌خواهید کسی را به جرم این بکشید که می‌گوید: ’صاحب‌اختیارم خداست‘، حال آنکه از طرف خدا برای شما دلیل‌های روشن آورده است؟! گیرم دروغگو باشد، دروغش رسوایش می‌کند؛ اما اگر راستگو باشد، لااقل قسمتی از عذاب‌هایی که به شما وعده می‌دهد، سرتان می‌آید! چون خدا زیاده‌خواهان دروغگو را به سرمنزل مقصود نمی‌رساند.\nآی قوم من، امروز در این سرزمین حکومت دست شماست و شما بر اوضاع مسلّطید؛ اما اگر عذاب الهی سراغمان بیاید، چه کسی از ما حمایت خواهد کرد؟!»فرعون گفت: «شما را فقط به چیزی توصیه می‌کنم که به‌صلاحتان می‌دانم و راه صواب را نشانتان می‌دهم و بس!»\nآن مرد مؤمن ادامه داد: «آی قوم من، می‌ترسم از دچارشدنتان به سرنوشتی که بر سر گروه‌های مخالف آمده است؛\nهمان‌که بر سر قوم نوح و عاد و ثمود و اقوام بعد از آن‌ها آمد. البته خدا قصد کوچک‌ترین ظلمی به ‌بندگانش ندارد.\nآی قوم من، می‌ترسم از وضعیتتان در روز قیامت که صدا به صدا نمی‌رسد!\nهمان روزی که پشت می‌کنید و پا به فرار می‌گذارید؛ ولی در برابر خدا پشت‌وپناهی ندارید. بله، هرکه را خدا به‌حال خودش رها کند، هیچ راهبری ندارد.\nالبته یوسف هم، قبل از این برایتان دلیل‌های روشن آورد؛ ولی شما در آنچه او برایتان آورده بود، دائم در شک بودید. وقتی هم از دنیا رفت، مدعی شدید خدا هرگز بعد از او پیامبری نمی‌فرستد! خدا شکاک‌های هدردهندۀ نعمت را این‌طور به‌حال خودشان رها می‌کند؛\nهمان کسانی که دربارۀ آیه‌های خدا چون‌وچرا می‌کردند، بی‌آنکه هیچ دلیلی در اختیارشان باشد. این کار، هم از نظر خدا و هم از نظر مؤمنان خیلی نفرت‌انگیز و ناپسند است. بر دل هر متکبر زورگویی خدا این‌طور مُهر بدبختی و بی‌خبری می‌زند.»\nفرعون به وزیر خود گفت: «هامان، برای تحقیقِ بیشتر رصدخانه‌ای بزرگ برای من بساز؛ بلکه با آن از اوضاع فلکی مطلع بشوم\nو با آنکه فکر می‌کنم موسی دروغگو باشد، از خدایش اطلاعاتی به‌دست بیاورم.» کارهای زشت فرعون در نظرش این‌طور رنگ‌ولعاب داده شد و از راه خدا بازماند. نقشۀ فرعون جز نقشی بر آب نبود.\nآن مرد مؤمن ادامه داد: «آی قوم من، دنبال من بیایید تا راه صواب را نشانتان بدهم.\nآی قوم من، زندگی این دنیا متاعی زودگذر و ناچیز است و فقط آخرت سرای ماندنی است.\nآن‌هایی که کار بدی بکنند، جز به‌مانندش مجازات نمی‌بینند و آنانی که کار خوبی بکنند، چه مرد باشند چه زن، به‌شرط باایمان‌بودن، وارد بهشت می‌شوند و در آنجا از روزیِ فراوان بهره‌مند می‌شوند.\nآی قوم من، چه شده که من به‌سوی نجات دعوتتان می‌کنم و شما به‌سوی آتش دعوتم می‌کنید؟!\nشما دعوتم می‌کنید که منکر خدای واحد شوم و چیزهایی را به‌جایش بپرستم که خبری از آن ندارم؛ درحالی‌که من دعوتتان می‌کنم به‌سوی آن شکست‌ناپذیرِ آمرزنده.\nبت‌هایی که به‌طرفشان دعوتم می‌کنید، بدون ‌شک نه برای دنیا حرف مفیدی دارند و نه برای آخرت! البته برگشتن ما به‌سوی خداست. هدردهنده‌های نعمت هم همه جهنمی‌اند.\nبه‌همین زودی‌ها به حرف‌هایم می‌رسید. امور خودم را به خدا می‌سپارم، که خدا حال و روز بندگانش را می‌بیند.»\nآخر سر، خدا او را از شرّ نقشه‌هایی که برضدّش در سر می‌پروراندند،  حفظ کرد و عذابی شدید به جان فرعونیان افتاد؛\nهمان آتشی که در عالم برزخ شبانه‌روز دچارش می‌شوند. روزی هم که قیامت برپا شود، دستور می‌آید: «فرعونیان را وارد سخت‌ترین عذاب کنید!»\nوقتی در آتش با همدیگر بگومگو می‌کنند، زیردست‌ها به سرانِ خودکامه می‌گویند: «ما در دنیا دنباله‌روِ شما بودیم. در عوض، حالا شما می‌توانید قسمتی از آتش را از ما دور کنید؟!»\nسران خودکامه می‌گویند: «فعلاً که همگی‌مان داخل آتشیم! آخر، خدا بین بنده‌هایش عادلانه قضاوت کرده است.»\nجهنمی‌ها از نگهبانان جهنم درخواست می‌کنند: «از همان خدایتان بخواهید برای یک روز هم که شده، از شدت عذابمان کم کند!»\nنگهبانان می‌گویند: «مگر پیامبرانتان دلیل‌های روشن برایتان نمی‌آوردند؟!» جهنمی‌ها می‌گویند: «چرا.» نگهبان‌ها می‌گویند: «پس خودتان از خدا بخواهید؛ ولی بدانید درخواست شما بی‌دین‌ها به جایی نمی‌رسد.»\nپیامبرانمان و مؤمنان را‌در زندگی دنیا و در روزی که شاهدان اعمال برای شهادت‌دادن برمی‌خیزند، البته یاری می‌کنیم؛\nهمان روزی که عذرخواهیِ بدکارها فایده‌ای به‌حالشان ندارد و لعنت و عاقبت‌به‌شرّی در انتظارشان است!\nدر واقع، به موسی کتاب راهنما یعنی تورات را دادیم و ‌آن را میان بنی‌اسرائیل به‌یادگار گذاشتیم\nکه مایۀ راهنمایی و یادآوری برای خردمندان بود.\nبنابراین صبوری کن که وعدۀ خدا حق است و از او بخواه که پیامدهای منفی کارهایت را بپوشاند و هر صبح و شب خدا را به پاکی یاد کن.\nالبته کسانی که به‌منظور پایمال‌کردن حقیقت، در آیه‌های خدا چون‌وچرا می‌کنند، بی‌آنکه هیچ دلیلی در اختیارشان باشد، فقط عقدۀ خودبزرگ‌بینی دارند. البته به منظورشان هم نمی‌رسند! پس پناه ببر به خدا؛ زیرا فقط اوست شنوای دعاها و دانای نیازها.\nبا اینکه آفرینش آسمان‌ها و زمین باشکوه‌تر از آفرینش انسان‌هاست، بیشترِ این مردم بی‌دین نمی‌دانند که نمی‌توانند حریف خدا بشوند!\nنه کوردل با بینای حقیقت یکی است و نه مؤمنان درستکار با بدکارها. حیف که کمتر به‌خود می‌آیید!\nقیامت حتماً آمدنی است و جای هیچ شک‌وشبهه‌ای در آن نیست؛ ولی بیشترِ مردم این حقیقت را باور نمی‌کنند\nخدا می‌گوید: «فقط مرا بخوانید تا سریع به شما پاسخ بدهم. کسانی که خود را بالاتر از این می‌بینند که مرا بپرستند، به‌همین زودی‌ها با خفت‌وخواری وارد جهنم می‌شوند.\nخداست که شب را تاریک آفریده است تا در آن استراحت کنید و روز را روشن تا به کار مشغول شوید. خدا به مردم لطف دارد؛ ولی بیشترِ مردم شکر نمی‌کنند!»\nاین است خدایی که صاحب‌اختیار شماست. آفرینندۀ هر چیزی است و معبودی جز او نیست. آن‌وقت چرا از مسیر حق به انحراف کشیده می‌شوید؟!\nتمام کسانی که آیه‌های خدا را انکار می‌کنند، همین‌طور از مسیر حق به انحراف کشیده می‌شوند.\nخداست که کرۀ زمین را برایتان آرام‌وقرار داد و آسمان را سقف بالای سرتان کرد و به شما شکل‌وشمایل داد، آن‌هم به‌بهترین وجه! از چیزهای پاک‌وپاکیزه هم روزی‌تان کرد. این است خدایی که صاحب‌اختیار شماست. آفرین به خدا، صاحب جهانیان!\nهم‌اوست همیشه‌زنده‌ای که معبودی جز او نیست؛ پس با گفتن (الحمد لله ربّ العالمین)، او را از ته دل عبادت کنید.\nبه بت‌پرست‌ها بگو: «من نهی شده‌ام از پرستش بت‌هایی که به‌جای خدا می‌پرستید؛ چون دلیل‌های روشن از طرف خدا برایم آمده است و مأمورم که با همۀ وجود تسلیم صاحب جهانیان باشم.»\nاوست که جدّتان آدم را از خاک آفرید. شما را هم از ذره‌ای ناچیز و بعدش از لخته‌ای خون می‌آفریند. آن‌وقت، شما را به‌صورت نوزاد به دنیا می‌آورد. کم‌کم بزرگتان می‌کند تا به جوانی برسید و دست‌آخر، پا به پیری بگذارید و به مرگ طبیعی از دنیا بروید. البته بعضی‌هایتان قبل از پیری می‌میرید. خدا زندگی‌تان را چندمرحله‌ای کرد؛ شاید عقلتان را به‌کار بیندازید!\nهم‌اوست که زنده می‌کند و می‌میراند. وقتی چیزی را بخواهد، فقط تا فرمان بدهد: «باش»، به‌سرعت به‌وجود می‌آید.\nکسانی که در آیه‌های ما چون‌وچرا می‌کنند، مگر ندیدی به کجا می‌برندشان؟!\nهمان کسانی که قرآن و آنچه پیامبرانمان را مأمور ابلاغش کردیم، دروغ دانستند. بالاخره خواهند فهمید!\nوقتی در گردن‌هایشان غل‌وزنجیر می‌اندازند و میان مواد مذاب به این‌طرف و آن‌طرفشان می‌کشانند.\nسپس در آتش، شعله‌ورشان می‌کنند!\nبعد، از آن‌ها می‌پرسند: «کجایند بت‌هایی که به‌جای خدا می‌پرستیدید؟!»\nجواب می‌دهند: «گم‌وگور شدند از جلوی چشم ما! ما که اصلاً چیزی قبل از این نمی‌پرستیده‌ایم!» بله، خدا بی‌دین‌ها را این‌طور دچار سردرگمی می‌کند.\nآن عذاب برای این است که در دنیا کِیف می‌کردید از ناحقی‌ها. تازه، باد هم به غبغب می‌انداختید!\nبه طبقه‌های جهنم وارد بشوید که در جهنم ماندنی هستید و بد ‌جایی است جایگاه متکبرها!\nپیامبر! صبوری کن که وعدۀ خدا حق است. بعضى عذاب‌هایى را که به آن‌ها وعده داده‌ایم، چه اینجا نشانت بدهیم چه جانت را بگیریم و در قیامت نشانت بدهیم، به‌هرحال به‌سوی ما برِشان می‌گردانند.\nقبل از تو پیامبرانی را فرستادیم که داستان عده‌ای از آنان را برایت گفته‌ایم و داستان عده‌ای دیگر را برایت نگفته‌ایم. بنای هیچ پیامبری این نیست که بی‌‌اجازۀ خدا عذاب بیاورد. وقتی فرمان حتمی خدا برسد، عادلانه داوری خواهد شد و آنجاست که اهل باطل می‌بینند سرمایۀ عمرشان بر باد رفته است!\nخداست که چهارپایان را برای استفادۀ شما آفریده است تا از بعضی‌هایشان سواری بگیرید و از بعضی‌هایشان تغذیه کنید\nو با آن‌ها به مقصد دلخواهتان برسید. البته آن‌ها برایتان منافع دیگری هم دارند. در خشکی سوار این‌ها می‌شوید و در دریا سوار کشتی‌ها.\nبله، نشانه‌هاى یکتایی‌اش را نشانتان می‌دهد. خب کدام‌یک از نشانه‌هایش را انکار می‌کنید؟!\nمگر به گوشه‌وکنار دنیا سفر نکرده‌اند تا ببینند آخرعاقبتِ کسانی که قبل از آن‌ها زندگی می‌کرده‌اند، چه شد؟! روی زمین، آن‌ها خیلی قوی‌تر و پیشرفته‌تر از این‌ها بودند. ولی دست‌آوردهای مادی‌شان دردی از آن‌ها دوا نکرد!\nوقتی پیامبرانشان دلیل‌های روشن برایشان آوردند، آن‌ها به اندک توانایی‌هایی که داشتند، دل خوش کردند و بالاخره همان عذاب‌هایی به جانشان افتاد که مسخره‌اش می‌کردند.\nهمین‌که عذاب ما را دیدند، گفتند: «الان به خدای یگانه ایمان آوردیم و به بت‌هایی که شریکش کرده بودیم، کافر شدیم!»\nولی وقتی عذاب ما را دیدند، دیگر ایمانشان به‌دردشان نخورد. این راه‌وروش خداست که از دیرزمان در میان بندگانش جاری است. آنجاست که بی‌دین‌ها می‌بینند سرمایۀ عمرشان را باخته‌اند!\nحا، میم.\nاین قرآن فرستاده‌ای است از طرف خدای بزرگوار مهربان؛\nکتابی که براى مردمِ خوش‌فهم، آیه‌هایش مشروح است و به زبان رسای عربی است.\nهمچنین، مژده‌رسان است و هشدار‌دهنده؛ولی بیشترِ بی‌دین‌ها روگردان می‌شوند و در نتیجه، توفیق شنیدن آیه‌هایش را ندارند.\nمی‌گویند: «دربارۀ چیزهایی که ما را به آن دعوت می‌کنی، دل‌هایمان سفت است و گوش‌هایمان سنگین! و بین ما و تو دیوار بلند بی‌اعتمادی است؛ بنابراین تو به کار خودت مشغول باش و ما هم به کار خودمان.»\nبگو: «من ‌هم آدمی‌ام، مثل شما؛ با این فرق که به من وحی می‌شود: ’معبودتان معبودی یگانه است.‘ پس در پرستش او ثابت‌قدم باشید و از او آمرزش بخواهید. وای بر بت‌پرست‌ها!\nهمان کسانی که صدقه نمی‌دهند و آخرت را باور ندارند.\nدر مقابل، مسلمانانی که کارهای خوب کرده‌اند، پاداشی بی‌پایان در انتظارشان است.»\nبگو: «آیا شما یکتاییِ کسی را انکار می‌کنید که زمین را در دو مرحله آفرید و برایش همتایانی قرار می‌دهید؟!» او صاحب‌اختیار جهانیان است.\nدر زمین و روی آن، کوه‌هایی استوار پدید آورد و زمین را سرشارِ برکت کرد و در تمام فصل‌های چهارگانه، به‌اندازۀ نیاز همۀ موجودات، مواد غذایی آفرید.\nآن‌وقت، به آفرینش آسمان پرداخت، درحالی‌که آسمان از تودۀ گازیِ فشرده‌ای تشکیل شده بود. به آسمان و زمین فرمان داد: «خواسته و نا‌خواسته به صحنۀ وجود بیایید.» گفتند: «همۀ ما با کمال میل آمدیم!»\nآن تودۀ گازی را در دو مرحله به‌صورت هفت آسمان، منظم ساخت و کارهای هر آسمان را به فرشتگان همان‌ آسمان وحی کرد. آسمانِ دنیا را هم با چراغ ستاره‌ها چشم‌نواز ساختیم و از دسترس شیطان‌ها حفظش کردیم. این است اندازه‌گیریِ آن شکست‌ناپذیرِ دانا.\nبا این‌همه دلیل روشن اگر دعوتت را نپذیرفتند، بگو: «شما را می‌ترسانم از عذابی مرگ‌بار، مثل عذاب عاد و ثمود!»\nوقتی پیامبران، از هر راهی می‌شد، سراغشان آمدند که: «جز خدا را نپرستید»، آن‌ها گفتند: «اگر خدا می‌خواست او را بپرستیم، خب فرشته‌هایی به پیامبری می‌فرستاد! ما دینی را که مأمور رساندنش هستید، باور نمی‌کنیم.»\nاما قوم عاد، در جامعه بی‌جهت تکبر کردند و گفتند: «از ما قوی‌تر کیست؟!» مگر نمی‌بینند خدایی که آن‌ها را آفریده، قوی‌تر از آن‌هاست؟! با همین خیال باطل، همیشه آیه‌هایمان را انکار می‌کردند.\nسرانجام، در روزهایی نحس‌، تندبادی سرد و استخوان‌سوز سروقتشان فرستادیم تا در همین دنیا، بی‌آنکه یار و یاوری داشته باشند، خفت‌وخواری را به آن‌ها بچشانیم. البته که عذاب آخرت به‌مراتب خفت‌بارتر است!\nو اما قوم ثمود: آن‌ها را هم راهنمایی کردیم؛ ولی گمراهی را بر هدایت ترجیح دادند. پس به‌سزای کارهای زشتشان صاعقه‌ای مرگ‌بار و خوارکننده گریبانشان را گرفت.\nمؤمنانی را هم که مراقب رفتارشان بودند، نجات دادیم.\nروزی فرا برسد که دشمنان خدا را دسته‌جمعی به‌طرف آتش می‌برند و به صفشان می‌کنند.\nوقتی همه در کنار آتش حاضر شوند، چشم و گوش و پوستشان دربارۀ کارهایی که می‌کرده‌اند، برضدّشان شهادت می‌دهند!\nبه پوستشان اعتراض می‌کنند: «چرا برضدّ ما شهادت دادید؟!» می‌گویند: «ما را خدایی به‌حرف درآورده که هر موجودی را به‌حرف درآورده است!» بله، اوست که اول‌بار آفریدتان و فقط به‌سوی او هم برِتان می‌گردانند.\nاینکه پنهانی گناه می‌کردید، از ترس آن نبود که چشم و گوش و پوستتان برضدّتان شهادت بدهند؛ بلکه خیال می‌کردید خدا خیلی از کارهایتان را نمی‌فهمد.\nهمین خیال‌های خامتان دربارۀ خدا بود که شما را به تباهی کشاند و دست‌آخر سرمایۀ عمرتان را باختید.\nپس صبر کنند یا نکنند، همان آتش جایگاهشان است. اگر هم فرصتی برای جبران بخواهند، تقاضایشان رد می‌شود.\nبر اثر بی‌لیاقتی‌شان، همنشین‌های نابابی را در دنیا نصیبشان کردیم که لذت‌های حال و آرزوهای دورودراز را در نظرشان رنگ‌ولعاب دادند. وعدۀ عذاب دربارۀ آن‌ها، به‌همراه گروه‌هایی از جنّیان و آدمیانِ قبلی‌، حتمی شد؛ چون‌که آن‌ها سرمایۀ عمرشان را باخته بودند!\nسران بت‌پرست مکه به مردم می‌گفتند: «به این قرآن گوش ندهید و وقت قرآن‌خواندنِ محمد سروصدا راه بیندازید؛ شاید بر او غالب شوید!»\nبه چنین بی‌دین‌هایی حتماً عذابی سخت می‌چشانیم و آن‌ها را بابتِ بدترین کارهایشان حتماً مجازات می‌کنیم.\nاین سزای دشمنان خداست؛ همان آتشی که در آن اقامت دائم دارند، به‌سزای اینکه آیه‌های ما را انکار می‌کردند.\nدر جهنم، بی‌دین‌ها می‌گویند: «خدایا، جنّیان و آدمیانی را که گمراهمان کردند، نشانمان بده تا زیر پایمان لگدمالشان کنیم.»\nالبته کسانی که گفتند: «صاحب‌اختیارمان خداست» و پای حرفشان ایستادند، فرشتگان در هنگام مرگ بر آنان فرود می‌آیند که: «نترسید و غصه نخورید! مژده باد شما را به بهشتی که در دنیا به شما وعده می‌دادند.\nما دوستان شما در زندگی دنیا بودیم. در آخرت هم دوستانتان خواهیم بود. در بهشت هرچه دلتان بخواهد، برایتان مهیاست و هرچه تقاضا کنید، برایتان فراهم است.\nضیافتی است از طرف آمرزنده‌ای مهربان.»\nکیست خوش‌گفتارتر از کسی که به‌طرف خدا دعوت کند و کار خوب بکند و بگوید: «من تسلیم خدایم»؟\nخوبی با بدی یکی نیست. جواب بدی را با خوبی بده، آن‌هم با ‌بهترین روش. اگر این‌طور کنی، آن کسی که بین تو و او دشمنی بوده است، یک‌دفعه مثل دوستی صمیمی می‌شود!\nاین خصلت را فقط به کسانی می‌دهند که صبور باشند. یا به‌عبارتی، این را فقط به کسانی می‌دهند که از ظرفیت والای روحی برخوردار باشند.\nاگر شیطان خواست با وسوسه‌ای زیر پایت بنشیند، به خدا پناه ببر؛ زیرا فقط اوست شنوای دعاها و دانای نیازها.\nاز نشانه‌های یکتاییِ خدا شب و روز است و خورشید و ماه. اگر می‌خواهید خدا را بندگی کنید، در برابر خورشید و ماه سجده نکنید؛ بلکه در برابر خدایی سجده کنید که آن‌ها را آفریده است.\nاگر بت‌پرست‌ها خودشان را بالاتر از این می‌بینند که خدا را بپرستند، نگران نباش. کسانی که به خدا نزدیک‌اند، شب و‌ روز او را به پاکی یاد می‌کنند و از این کار دل‌زده نمی‌شوند.\nاز نشانه‌هایش این است که زمین را بی‌حال می‌بینی؛ ولی وقتی سیرابش می‌کنیم، به جنب‌وجوش می‌افتد. همان کسی که زمین مرده را زنده می‌کند، زنده‌کنندۀ مردگان هم هست. چون او از عهدۀ هر کاری برمی‌آید.\nکسانی که در فهم آیه‌ها و نشانه‌های ما به بیراهه می‌روند، از چشم ما مخفی نیستند؛ آیا آن‌که در آتش انداخته می‌شود، بهتر است؟ یا آن‌که به صحنۀ قیامت آسوده‌خاطر پا می‌گذارد؟! هر کاری می‌خواهید، بکنید. خدا کارهایتان را می‌بیند.\nکسانی که باور نمی‌کنند قرآن آمده است تا آن‌ها را به خودشان بیاورد، جهنمی‌اند. قرآن کتابی است شکست‌ناپذیر\nکه نه حالا و نه بعدها هیچ باطلی در آن راه ندارد؛ زیرا فرستاده‌ای است از طرف کاردرستِ ستودنی.\nهر حرفی به تو وحی می‌شود، همان حرفی است که به پیامبران قبل از تو وحی شد: آمرزش خدا گسترده است و درعین‌حال مجازاتش شدید!\nبه‌فرض، قرآن را به زبان غیرعربی می‌فرستادیم، می‌گفتند: «چرا آیه‌هایش واضح نیست؟ کتاب غیرعربی و مخاطب عرب‌زبان؟!» بگو: «قرآن برای مؤمنان مایۀ راهنمایی و درمان است؛ ولی برای بی‌دین‌هایی که گوش‌هایشان سنگین است، نامفهوم. انگار از جایی دور صدایشان می‌زنند!»\nبه موسی هم کتاب تورات را دادیم؛ ولی بر سرِ آن اختلاف پیش آمد. اگر خدا مقدّر نکرده بود که مردم مدتی در زمین زندگی کنند، کار یهودیان یکسره می‌شد! البته آن‌ها هنوز هم دربارۀ تورات بدجور شک دارند.\nهرکه خوبی کند، به خودش سود می‌رساند و هرکه بدی کند، به‌خودش ضرر می‌زند؛ وگرنه خدا به بندگانش کمترین ظلمی نمی‌کند.\nآگاهی از لحظۀ وقوع قیامت در انحصار اوست. هر میوه‌ای که از شکوفه‌اش سر در بیاورد و هر ماده‌ای که حامله بشود و بزاید، خدا آن را کاملاً می‌داند.روزی که خدا از بت‌پرست‌ها می‌پرسد: «کجایند بت‌هایی‌که به‌جای من می‌پرستیدید؟!» می‌گویند: «به تو اعلام کردیم که هیچ شاهدی برای حرفمان نداریم!»\nبت‌هایی که می‌پرستیدند، از جلوی چشم آن‌ها غیبشان می‌زند و بت‌پرست‌ها خیال می‌کنند که دیگر راه پس‌و‌پیشی ندارند!\nانسان از دنیاخواهی خسته نمی‌شود؛ ولی اگر مصیبتی برایش پیش بیاید، مأیوس و سرخورده می‌شود!\nاگر بعد از مصیبتی که برایش پیش آمده، گوشه‌ای از رحمتمان را به او بچشانیم، حتماً می‌گوید: «این حق من است! فکر هم نمی‌کنم که اصلاً قیامتی در کار باشد. به‌فرض هم به‌طرف خدا بَرم گردانند، موقعیتم پیش او بهتر خواهد بود!»ما حتماً بی‌دین‌ها را از رفتار خودشان باخبر می‌کنیم و از عذابی نفس‌گیر به آن‌ها می‌چشانیم.\nوقتی چنین انسانی را از نعمت مادی برخوردار کنیم، رو برمی‌گرداند و دور می‌شود. وقتی هم مصیبتی برایش پیش بیاید، مُدام بی‌تابی می‌کند!\nبپرس: «به‌نظر شما اگر این قرآن از طرف خدا باشد و شما انکارش کرده باشید، چه کسی گمراه‌تر از مثل شمایی است که این‌قدر از واقع دورید؟!»\nآیه‌ها و نشانه‌هایمان را در گوشه‌وکنار جهان و در جان‌هایشان به آنان نشان می‌دهیم تا برایشان روشن شود که خدا حق است. برای اثبات حقانیت خدا، همین کافی نیست که او برای هر مخلوقی مشهود است؟\nبدانید بت‌پرست‌ها دربارۀ ملاقات با خدا همیشه مشکوک‌اند! بدانید که خدا به هر چیزی احاطه دارد!\nحا، میم.\nعین، سین، قاف.\nخدای شکست‌ناپذیرِ کاردرست، مثل وحی‌کردن این سوره، به تو و به پیامبران قبل از تو وحی کرده و می‌کند.\nآنچه در آسمان‌ها و زمین است، فقط مال اوست و او بلندمرتبۀ بزرگ است.\nاز عظمت عبور وحی، کم مانده که آسمان‌ها یکی پس از دیگری به‌هم بریزند!از اینکه خدا برنامۀ زندگی برای مردم می‌فرستد، فرشتگان از سرِ سپاس به پاکی یادش می‌کنند و برای عمل‌کنندگان به آن در دنیا، آمرزش می‌طلبند. هان! فقط خدا آمرزندۀ مهربان است.\nکسانی که به‌جای او کس‌وکاری برای خود می‌گیرند، خدا مراقب رفتارشان هست. تو همه‌کاره‌شان نیستی تا به‌زور به‌راهشان بیاوری.\nبله، قرآن را به زبان رسای عربی فرستادیم تا مردم مکه و ساکنان اطرافش را هشدار بدهی و بترسانی از روز جمع‌شدنِ همگان که جای هیچ شک‌وشبهه‌ای در آمدنش نیست. عده‌ای در بهشتِ سرسبزند و عده‌ای در جهنمِ سوزان.\nاگر خدا می‌خواست، به‌زور همۀ انسان‌ها را گروهی یکپارچه می‌کرد، بی‌هیچ اختلافی! ولی خدا هرکه را لایق بداند، مشمول لطف خودش می‌کند و بدکارهای نالایق یار و یاوری ندارند.\nآیا به‌جای خدا کس‌وکاری برای خود انتخاب می‌کنند؟‍! با آنکه تنها او همه‌کاره است و اوست که مرده‌ها را زنده می‌کند و او از عهدۀ هر کاری برمی‌آید.\nدر هر چیزی که سرش اختلاف دارید، داوری‌اش با خداست.بگو: «این است خدایی که صاحب‌اختیار من است. فقط بر او توکل کرده‌ام و به درگاهش رو می‌آورم.»\nپدیدآورندۀ آسمان‌ها و ‌زمین است. برای شما از نوع خودتان همسرانی قرار داده است و از چهارپایان جفت‌هایی، تا نسل شما و چهارپایان را از این راه گسترش دهد. چیزی مانند او نیست و او شنوای بیناست.\nکلیدهای گنج‌های آسمان‌ها و زمین دست اوست. روزیِ هرکه را صلاح بداند، زیاد و کم می‌کند. آخر، او هر چیزی را می‌داند.\nخدا برای شما مسلمانان همان برنامه‌ای را در زندگی مشخص کرد که به نوح سفارش کرده بود؛ یعنی همانی که به تو وحی کردیم و همانی که به ابراهیم و موسی و عیسی سفارش کردیم: دین‌را کامل اجرا کنید و با آن برخوردِ گزینشی نکنید!البته برای بت‌پرست‌ها گران تمام می‌شود قبول چنین برنامه‌ای که به آن دعوتشان می‌کنی. خدا هرکه را لایق بداند، به‌طرف آن متمایل می‌کند و دست کسی را می‌گیرد که به‌طرف او رو می‌آورد.\nولی عالمان زیاده‌خواه اختلاف‌نظر را در معارف دین باب کردند. اگر خدا مقدّر نکرده بود که مدتی معیّن در زمین زندگی کنند، کارشان یکسره می‌شد. آیندگانی هم که کتاب‌های آسمانی در میانشان به‌یادگار گذاشته شد، درباره‌اش بدجوری شک کردند\nدین کامل به تو دادیم؛ پس مردم را دعوت کن و همان‌طورکه مأموریت یافته‌ای، ثابت‌قدم باش و تابع میل آن‌ها نباش.بگو: «ایمان دارم به هر کتابی که خدا فرستاده است و مأموریت دارم که بینتان به‌عدالت رفتار کنم؛ چون خدا صاحب‌اختیار ما و شماست. کارهای ما برای خودمان است و کارهای شما برای خودتان. اصلاً بحثی نداریم! قیامت که بیاید، خدا همه‌مان را برای داوری جمع می‌کند و به او ختم می‌شود آخرعاقبتِ همه.»\nبیشترِ مردم با سرشت خودشان دعوت خدا را پذیرفته‌اند؛ پس بت‌پرست‌هایی که دربارۀ خدا چون‌وچرا می‌‌کنند، دلیلشان از نظر خدا سست است، گرفتار خشمِ اویند و عذابی شدید نصیبشان می‌شود.\nخداست که قرآن را حساب‌شده و هدف‌دار فرستاد و دین را هم که معیار سنجش است. تو چه می‌دانی؟ شاید قیامت نزدیک باشد!\nکسانی که اعتقادی به قیامت ندارند، عجولانه می‌خواهند بیاید! ولی کسانی که به آن معتقدند، از تصورِ آمدنش هم در بیم و امیدند و می‌دانند که قیامت حق است. بدانید کسانی که دربارۀ قیامت جرّوبحث می‌کنند، در نهایتِ گمراهی‌اند!\nخدا در کار بندگانش نکته‌سنج است. به هرکه صلاح بداند، روزی می‌دهد‌‌. او نیرومندِ شکست‌ناپذیر است.\nهرکه خواهان نتیجۀ کارهایش در آخرت باشد، نتیجۀ کارهایش را برایش بیشتر هم می‌کنیم. هرکه هم خواهان نتیجۀ کارهایش در همین دنیا باشد، به‌اندازه‌ای که صلاح بدانیم به او می‌دهیم و دیگر در آخرت نصیبی ندارد.\nمگر معبودهایی سراغ دارند که بی‌اجازۀ خدا دینی برایشان آورده باشند؟! اگر مقدّر نبود که برای مدتی در زمین زندگی کنند، عذاب الهی بر آن‌ها حتمی می‌شد. البته در آخرت عذابی زجرآور در انتظارشان است.\nروز قیامت، چنین بدکارهایی را می‌بینی که هراسان‌اند از نتایج کارهایشان و بالاخره هم آن نتایج برایشان اتفاق خواهد افتاد! ولی مؤمنان درستکار در باغ‌های سرسبز بهشت جای دارند و برایشان هرچه دلشان بخواهد، پیش خدا آماده است. این‌ها همه لطف ویژۀ خداست.\nاین همان چیزی است که خدا به بندگان مؤمن و درستکارِ خودش مژده داده است. بگو: «برای راهنمایی‌تان مزدی از شما نمی‌خواهم، مگر دوستیِ اهل‌بیتم که آن‌هم به‌نفع خودتان است. هرکه قدم خیری در این راه بردارد، ثوابش را برایش بیشتر می‌کنیم. بله، خدا آمرزنده و قدرشناس است.»\nمنافق‌ها می‌گویند: «او با سفارش به دوستیِ اهل‌بیتش، به خدا دروغ بسته است!»اگر خدا خطایی از تو می‌دید، با اراده‌اش بر دلت مُهر بدبختی می‌زد. خدا با وحی خودش باطل را محو و حق را پابرجا می‌کند؛ زیرا او می‌داند هرچه را در دل‌ها می‌گذرد.\nاوست که توبه را از بندگانش می‌پذیرد و از گناهانشان می‌گذرد. از آنچه می‌کنید هم باخبر است.\nعبادت مؤمنان درستکار را می‌پذیرد. تازه، از سرِ بزرگواری‌اش آنان را به رشد و تعالی می‌رساند. عذابی سخت هم در انتظار بی‌دین‌هاست.\nبه‌فرض، خدا رزق‌وروزی بندگانش را سرشار کند، آن‌ها در دنیا سرکشی می‌کنند؛ پس آن‌قدری که صلاح بداند، می‌فرستد؛ زیرا او حال بندگانش را می‌داند و می‌بیند.\nاوست که باران رحمتش را، بعد از آنکه مردم از آمدنش ناامید شده‌اند، فرو می‌فرستد و طبیعت را سرسبز و پربار می‌کند. هم‌اوست که سَروری ستودنی است.\nاز نشانه‌های اوست آفرینش آسمان‌ها و زمین و گونه‌های جانوری که در آن‌ها پراکنده است. این‌همه را او هر زمان اراده کند، می‌تواند یکجا جمع کند!\nهر مشکلی برایتان پیش بیاید، نتیجۀ کارهای بدِ خودتان است. البته خدا از سرِ خیلی از تقصیراتتان می‌گذرد.\nشما هرگز نمی‌توانید حریف خدا در زمین شوید و در برابرش هم، یار و یاوری ندارید.\nاز نشانه‌های او کشتی‌های غول‌پیکر در دریاهاست.\nاگر بخواهد، بادها را ساکن می‌کند تا کشتی‌ها بی‌حرکت روی آب بمانند. در این قدرت‌نمایی نشانه‌هایی از یکتاییِ خداست، برای هر صبرکنندۀ شکرگزار.\nیا اینکه به‌خاطر گناهانشان، کشتی‌ها را غرق می‌کند\nتا کسانی که در آیه‌های ما چون‌وچرا می‌کنند، بدانند که راه پس‌وپیشی ندارند و... . البته از سرِ خیلی از تقصیراتشان هم می‌گذرد.\nآنچه به شما داده شده، خوشی‌های زندگی دنیاست؛ و حال آنکه آنچه پیش خداست بهتر است و ماندگارتر برای کسانی که: ایمان بیاورند، به خدا توکل کنند،\nاز سهل‌انگاری‌های فاحش و کارهای زشت کاملاً فاصله بگیرند، وقتی عصبانی شوند بگذرند،\nدعوت خدا را بپذیرند، نماز را با آدابش بخوانند، در کارها بنایشان مشورت باشد، از آنچه روزی‌شان کرده‌ایم در راه خدا خرج کنند\nو وقتی هم به آنان ظلم شود، به دفاع برخیزند.\nجواب هر بدی عین همان بدی است؛ ولی هرکه از حق خودش بگذرد و صلح‌وسازش کند، اجرش به‌عهدۀ خداست. خدا بدکارها را دوست ندارد.\nبه افراد مظلومی که با مقابله‌به‌مثل از حق خودشان دفاع می‌کنند، ایرادی وارد نیست.\nایراد فقط متوجه کسانی است که به مردم ظلم می‌کنند و به‌ناحق در جامعه زور می‌گویند. آن‌ها عذابی زجرآور دارند.\nالبته آن‌که صبوری و گذشت کند، این نشانۀ ارادۀ قوی اوست.\nکسی که خدا به‌حال خودش رهایش کند، جز او دیگر کس‌وکاری ندارد. در قیامت، بدکارها را می‌بینی که با دیدن عذاب، می‌گویند: «راه برگشتی به دنیا هست؟!»\nهمچنین آن‌ها را می‌بینی که با خواری و درحالی‌که از شدت ترس زیرچشمی نگاه می‌کنند، دچار آتش می‌شوند. مؤمنان می‌گویند: «ورشکسته‌های واقعی کسانی‌اند که روز قیامت معلوم می‌شود به خودشان و خانواده‌شان چقدر ضرر زده‌اند! بدانید چنین بدکارهایی در عذابی دائمی گرفتارند\nو در برابر خدا یاوری ندارند که کمکشان کند. این‌هایی که خدا به‌حال خود رهایشان کرده، هیچ راه چاره‌ای ندارند!»\nبپذیرید دعوت خدا را، قبل از آنکه روزی فرا برسد که از طرف خدا راه برگشتی برای آن نیست. آن روز نه پناهگاهی دارید و نه جای انکاری!\nپس اگر رو بگردانند، مسئولیتش با خودشان است؛ تو را نفرستاده‌ایم تا مراقبشان باشی! وظیفه‌ات رساندن پیام الهی است و بس.وقتی از طرف خودمان راحتی و رفاهی به مردم بچشانیم، به آن سرخوش می‌شوند و اگر در نتیجۀ کارهای زشتشان سختی و بلایی دامن‌گیرشان شود، کفر می‌گویند! بله، انسان معمولاً ناشکر است.\nفرمانرواییِ آسمان‌ها و زمین فقط در اختیار خداست. هرچه بخواهد، می‌آفریند. به هرکه صلاح بداند، دختر می‌بخشد و به هرکه صلاح بداند، پسر.\nیا هم پسر می‌دهد و هم دختر. هرکه را هم صلاح بداند، بی‌بچه می‌گذارد؛ چون‌که او دانای تواناست.\nبا هیچ بشری بنا نیست خدا حرف بزند، مگر به‌صورت مستقیم و از راه وحی یا به‌صورت غیرمستقیم یا اینکه فرستاده‌ای بفرستد و او هرچه خدا بخواهد، به‌اجازه‌اش وحی کند. آخر، او بلندمرتبۀ کاردرست است\nقرآن را این‌طور توسط روح خود به تو وحی کردیم. قبلاً نمی‌دانستی جزئیات معارف قرآن چیست و چطور باید به آن عمل کرد؛ ولی ما آن را روشنیِ راه کردیم که با آن، هریک از بندگانمان را که لایق بدانیم، به مقصد برسانیم. البته تو راه درست زندگی را به همگان نشان می‌دهی؛\nراه خدایی که آنچه در آسمان‌ها و زمین است، فقط مال اوست. بدانید سرانجامِ همۀ کارها فقط به‌سوی اوست.\nحا، میم.\nبه همین کتاب روشنگر قسم\nکه ما آن را به زبان رسای عربی فرستادیم تا عقلتان را در فهمش به‌کار بیندازید.\nو قسم که قرآن در کتاب اصلیِپیش ما، بلندمرتبه و حکمت‌آموز است.\nحالا که گوشتان اصلاً بدهکارِ آیه‌های قرآن نیست، آیا ما هم کلاً آن را به گوشتان نرسانیم؟!\nچه پیامبران زیادی در میان مردمان گذشته فرستادیم؛\nولی هر پیامبری برای راهنمایی‌شان آمد، به‌مسخره‌اش گرفتند.\nخیره‌سرتر از بت‌پرست‌های زمان تو را هم نابود کردیم! داستان عبرت‌انگیزشان در سوره‌های دیگر گذشت.\nالبته اگر از آن‌ها بپرسی چه کسی آسمان‌ها و زمین را آفریده است، پاسخ می‌دهند: «همان شکست‌ناپذیرِ دانا آفریده است.»\nهمان‌که زمین را محل آرامشتان کرده و برای رفت‌وآمدتان، راه‌های مختلف گذاشته است تا راحت به مقصد برسید.\nهمان‌که از آسمان برف و باران کافی می‌فرستد؛ آن‌وقت زمین‌های مرده را به‌برکتش، حیات دوباره می‌دهیم. شما هم همین‌طور از قبرها بیرون آورده می‌شوید.\nهمان‌که همۀ موجودات را نر و ماده آفریده است و از چهارپایان و کشتی‌ها وسایل‌نقلیه برایتان تدارک دیده است\nتا سوارشان شوید و بعد از آنکه خوب جاگیر شدید، نعمت‌های خدا را به‌یاد آورید و بگویید: «کاردرست است خدایی که این‌ها را در اختیارمان گذاشت؛ وگرنه ما نمی‌توانستیم از آن‌ها استفاده کنیم.\nدست‌آخر هم به‌سوی خدا برمی‌گردیم.»\nبت‌پرست‌ها فرشتگان را دختران خدا و پارۀ تنش به‌حساب می‌آورند! این انسان‌ها بدجور ناشکرند.\nخدا، از بین مخلوقاتش، آیا دخترها را برای خودش گذاشته است و امتیازِ داشتن پسرها را به شما داده؟!\nهر وقت به یکی از آن‌ها خبر دختردارشدن می‌دهند، یعنی همان نسبتی که او به خدا می‌دهد، رنگ از رویش ‌می‌پرد و شروع می‌کند به خود‌خوری!\nآیا دخترها را فرزند خدا می‌گیرند که معمولاً با علاقه به زر و زیور بزرگ می‌شوند و در جنگ‌وجدال زودتر شکست می‌خورند؟!\nفرشتگانی را که بندگان خدای رحمان‌اند، زن فرض می‌کنند؟! مگر وقتِ آفریدن آن‌ها حضور داشته‌اند؟! البته حرف‌هایشان حتماً ثبت می‌شود و درباره‌اش بازخواست می‌شوند.\nدر توجیه بت‌پرستیِ خودشان می‌گویند: «اگر خدای رحمان می‌خواست، بت‌ها را نمی‌پرستیدیم!» ولی آن‌ها دلیل معتبری بر ادعایشان ندارند و تنها به حدس و گمان تکیه زده‌اند\nآیا قبل از قرآن کتابی به آن‌ها داده‌ایم که به مطالبش استناد می‌کنند؟!\nنه! بلکه تمام حرفشان همین است: «دیدیم که پدرانمان دنبال آیینی هستند. با تقلید از روش آن‌ها، خب ما هم در راهِ درستیم!»\nقبل از تو هم در هر شهری که پیامبر هشداردهنده‌ای فرستادیم، مرفّهان بی‌دردش این‌طور می‌گفتند: «دیدیم که پدرانمان دنبال آیینی هستند. خب ما هم دنبالشان راه افتادیم!»\nپیامبرشان می‌گفت: «حتی اگر برایتان آیینی هدایت‌بخش‌تر از آیین تقلیدیِ پدرانتان آورده باشم؟!» مرفّهان بی‌درد می‌گفتند: «دینی را که مأمور رساندنش هستید، ما باور نمی‌کنیم.»\nپس، از آن‌ها انتقام گرفتیم. ببین آخرعاقبتِ کسانی که آیه‌های خدا را دروغ دانستند، چه شد!\nاین‌طور بود که ابراهیم به عمو و قومش گفت: «من دیگر به بت‌هایتان کاری ندارم\nو سروکارم تنها با کسی است که مرا آفریده و خودش دستم را می‌گیرد.»\nخدا هم یکتاپرستی را در نسل او ادامه داد؛ به‌امید اینکه همۀ آن‌ها به‌طرف خدا رو بیاورند.\nبت‌پرست‌های مکه و پدران بی‌دینشان را غرقِ نازونعمت کردم تا بالاخره پیامبری باصراحت، به‌همراه قرآن برای راهنمایی‌شان ظهور کرد.\nوقتی قرآن به دستشان رسید، گفتند: «این‌ها حرف‌های سحرآمیز است! ما که باورش نمی‌کنیم.»\nو بهانه آوردند: «اصلاً این قرآن چرا بر یکی از بزرگان مکه یا طائف فرستاده نشده است؟!»\nمگر این رحمت خدا را آن‌ها تقسیم می‌کنند؟! حتی آنچه برای گذراندن زندگی دنیایی‌شان لازم دارند، ما میانشان پخش می‌کنیم و با استعدادهای مختلف، بر همدیگر برتری‌شان می‌دهیم‌تا از خدمات متقابلِ یکدیگر استفاده کنند. البته آن رحمت خدا از مال و مقامی که به‌دست می‌آورند، بهتر است.\nاگر بنا نبود که همه به‌قدر تلاش خودشان از دنیا برخوردار شوند، سقف خانۀ بی‌دین‌ها را از طلا و نقره می‌ساختیم، با بهارخواب‌هایی باشکوه که آن‌ها از بالایش خودنمایی بکنند.\nبرای خانه‌هایشان درهای متعددی می‌گذاشتیم و تخت‌هایی مجلل که بر آن‌ها لَم بدهند.\nالبته همۀ این‌ها خوشی‌های زندگی دنیاست و حال آنکه از نظر خدا، خوشی‌های آخرت برای خودمراقبان است.\nآن‌هایی که از یاد خدای رحمان چشم می‌پوشند، شیطان‌هایی را مأمورشان می‌کنیم تا همنشینشان باشند.\nآن شیطان‌ها از راه خدا بازشان می‌دارند؛ درحالی‌که آن‌ها خیال می‌کنند در راه درست‌اند!\nقیامت که پیشمان بیایند، به آن شیطان‌ها می‌گویند: «ای‌کاش بین ما و شما از شرق تا غرب عالم فاصله بود. بد همنشین‌هایی بودید!»\nاین حرف‌ها امروز دیگر به‌دردتان نمی‌خورد؛ چون در دنیا بد کردید. هر دو گروه در عذاب‌کشیدن، مشترکید.\nپیامبر! مگر می‌توانی به گوش جماعتی که خودشان را به کری زده‌اند، حرفی فرو کنی؟! یا به جماعتی که خودشان را به کوری زده‌اند، راهی نشان دهی و کلاً آن‌هایی را که غرق گمراهی‌اند، متوجه کنی؟!\nاگر تو را از دنیا ببریم، حتماً از آن‌ها انتقام می‌گیریم\nو اگر هم، قبل از مرگت، عذابی را نشانت بدهیم که به آن‌ها وعده داده‌ایم، درهرحال ما بر آن‌ها کاملاً مسلّطیم.\nپس به آنچه به تو وحی شده است، مقیّد باش که تو در راه درستی هستی\nاین قرآن مایۀ یادآوری است، هم برای تو و هم برای قومت. دربارۀ پایبندی به آن بالاخره بازخواست خواهید شد.\nاز پیروان پیامبرانِ قبل از خودت بپرس که مگر به‌جای خدای رحمان معبودهایی تعیین کرده بودیم که پرستش بشوند؟!\nموسی را با معجزه‌‌هایمان برای راهنمایی فرعون و نزدیکانش فرستادیم. گفت: «من فرستادۀ صاحب جهانیانم.»\nبه‌محض اینکه موسی چند معجزۀ ما را برایشان به‌نمایش گذاشت، آن‌ها را به‌مسخره گرفتند!\nهر معجزه‌ای نشانشان دادیم، یکی از دیگری بزرگ‌تر بود. آخرکار، به انواع عذاب  گرفتارشان کردیم؛ شاید به‌راه بیایند!\nهر بار که یکی از آن عذاب‌ها سرشان می‌آمد، دست به ‌دامن موسی می‌شدند: «ای جادوگر بزرگ! به پیامبری‌ات قسم، از خدایت نجاتمان را بخواه. آن‌وقت، ما حتماً به راه می‌آییم!»\nاما همین‌که شرّ عذاب را از سرشان کم می‌کردیم، باز عهد می‌شکستند!\nفرعون به قوم خود پیام داد: «مردم! مگر حکومت مصر مال من نیست؟ مگر این نهرهای جداشده از رود نیل که از جلوی کاخ‌هایم روان است، مال من نیست؟ آیا واقعاً نمی‌بینید؟!\nحالا، من بهتر از این شخص بی‌سروپا نیستم که لکنت زبان هم دارد؟!\nچرا دستبندهای طلا به دستش آویزان نکرده‌اند؟! چرا فرشتگان، همراهش نیامده‌اند؟!»\nفرعون قومش را شست‌وشوی مغزی داد! در نتیجه، مطیع بی‌چون‌وچرای او شدند. آن‌ها جماعتِ منحرفی بودند.\nوقتی ما را به خشم آوردند، از آن‌ها انتقام گرفتیم؛ این‌طورکه همه را غرق کردیم\nو آن‌ها را پیش‌قدمِ جهنم کردیم و عبرتی برای آیندگان.\nبت‌پرست‌های مکه، به‌محض اینکه یادی از عیسی‌بن‌مریم به‌میان آمد، با هوچیگری به آن اعتراض کردند\nو گفتند: «بت‌های ما برای پرستش بهترند یا عیسی که می‌گویند خداست؟!» این حرف را زدند، فقط برای چون‌وچراکردن با تو! اصلاً آن‌ها مردمی کینه‌توزند!\nعیسی فقط بنده‌ای بود که به او نعمت پیامبری دادیم و او را نشانه‌ای کردیم تا حق را برای بنی‌اسرائیل بگوییم\nاگر از شما هم عده‌ای را لایق می‌دانستیم، مثل عیسی در زمین فرشته‌صفتشان می‌کردیم که نمایندۀ ما باشند.\nعیسی، با تولد ویژه‌اش و زنده‌کردن مردگان، نشانه‌ای بر امکان قیامت است. پس مبادا در قیامت شک کنید. دنبال من بیایید که راه درست همین است.\nنکند شیطان مانعتان از رفتنِ این راه شود که او دشمن علنیِ شماست.\nوقتی عیسی معجزه‌هایی واضح آورد، گفت: «من برایتان حکمت آورده‌ام و آمده‌ام تا بعضی چیزهایی را که سرش اختلاف دارید، برایتان روشن کنم. در حضور خدا مراقب رفتارتان باشید و از من الگو بگیرید.\nدر حقیقت، فقط خدا صاحب‌اختیار من و شماست: او را بپرستید که راه درست همین است.»\nبا وجود این صراحت کلام عیسی، بعدها خیلی از فرقه‌های مسیحی درباره‌اش اختلاف‌نظر کردند. وای بر آن‌ها برای عذاب روزی دردناک؛ چون دراین‌باره تحریف و بزرگ‌نمایی کردند!\nآیا چشم‌به‌راهِ چیزی جز ‌قیامت‌اند که در اوج غفلت، یک‌دفعه سراغشان می‌آید؟!\nدوستان هم، در آن روز، دشمن هم‌اند! مگر خودمراقبان.\nخدا به خودمراقبان خطاب می‌کند: «بندگانم! امروز نه ترسی بر شما غلبه می‌کند و نه غصه می‌خورید...»\nهمان کسانی که به آیه‌های ما ایمان آوردند و تسلیم محض دستورهای ما بودند.\n«... شما و همسرانتان داخل بهشت شوید، درحالی‌که از خوشی در پوست خود نمی‌گنجید.»\nبا ظرف‌هایی زرین و جام‌هایی بلورین دورشان می‌گردند، لبریز از خوردنی و نوشیدنی. در آنجا هرچه دل بخواهد و دیده خوشش بیاید، مهیاست. شما در آنجا ماندنی هستید.\nاین همان بهشتی است که برایتان یادگار مانده است، در عوضِ کارهایی که می‌کردید.\nبرایتان در آنجا میوه‌های فراوانی است که از آن نوش جان می‌کنید.\nدر مقابل، گناهکارها در عذاب جهنم ماندنی‌اند.\nعذابشان سبک نمی‌شود و در آنجا سرخورده‌اند!\nدر واقع، ما به آن‌ها بد نکردیم؛ بلکه آن‌ها خودشان به خود بد کردند.\nفریاد می‌زنند: «نگهبان! بگو خدا دیگر کارمان را یکسره کند!» می‌گوید: «مرگ، بی‌مرگ! شما اینجا مقیمید!»\nیقیناً حق را برای شما انسان‌ها آورده بودیم؛ ولی بیشترتان چشم دیدن حق را نداشتید.\nآیا آن‌ها بر کارهایشان اصرار دارند؟! خب، پس ما هم بر کار خودمان اصرار داریم!\nخیال می‌کنند ما رازها و حرف‌های درگوشی‌شان را نمی‌شنویم؟! چرا! فرشتگان ما هم پیش آن‌هایند و می‌‌نویسند.\nبگو: «اگر خدای رحمان فرزندی داشت، اولین عبادت‌کنندۀ فرزندش خودم بودم!»\nخدای آسمان‌ها و زمین، خدایی که فرمانرواییِ جهان دست اوست، به‌دور است از توصیف‌هایی که می‌کنند.\nبگذار در افکار پوچشان غوطه‌ور باشند و به دنیای مادی‌شان سرگرم بمانند تا بالاخره با روز موعود روبه‌رو شوند.\nاوست که در آسمان، خداست و در زمین، خداست و هم‌اوست کاردرست دانا.\nپربرکت است کسی که فرمانرواییِ آسمان‌ها و زمین و ‌آنچه میانشان است، فقط مال اوست. زمان قیامت را فقط او می‌داند و سرانجام فقط به‌سوی او برِتان می‌گردانند.\nکسانی که بت‌پرست‌ها به‌جای خدا صدایشان می‌زنند، اختیار شفاعت ندارند. فقط کسانی می‌توانند شفاعت کنند که به یکتاییِ او معترف‌اند و می‌دانند او به شفاعت چه کسی راضی است\nاگر از بت‌پرست‌ها بپرسی: «چه کسی شما را آفریده؟» حتماً می‌گویند: «خدا.» پس چطور از بندگی‌اش به انحراف کشیده می‌شوند\nو از این شکایت پیامبر غافل‌اند: «خدایا، این‌ها جماعتی‌اند که ایمان نمی‌آورند»؟!\nفعلاً دست از سرشان بردار و خداحافظی کن. بالاخره خواهند فهمید!\nحا، میم.\nبه خود این کتاب روشنگر قسم\nکه ما آن را در شب مبارک قدر فرستادیم. البته ما همیشه هشداردهنده‌بوده‌ایم!\nهمه چیز به‌صورت کلی در علم غیب الهی‌هست؛ ولی در این شب، جزئیات مشخص می‌شود.\nقطعاً انجام این ‌کارها به‌فرمان ماست و همه چیز را ما می‌فرستیم.\nاین‌ها همه لطفی از طرف خدای توست؛زیرا فقط اوست شنوای دعاها و دانای نیازها\nهمان صاحب آسمان‌ها و زمین و آنچه میان آن‌هاست. البته اگر باورتان می‌شود!\nمعبودی جز او نیست. به ‌دنیا می‌آورد و از دنیا می‌برد؛ همان‌که صاحب‌اختیار شما و اجداد شماست.\nافسوس که بت‌پرست‌ها با ایجاد شک‌وشبهه، حقایق را به بازی می‌گیرند.\nای‌ پیامبر، منتظر روزی باش که آسمان، دودی غلیظ و خفه‌کننده به‌وجود بیاورد\nکه همۀ مردم را فرا ‌بگیرد. این همان عذاب زجرآور است!\nبت‌پرست‌ها التماس می‌کنند: «خدایا، شرّ این عذاب را از سرمان کم کن که ما ایمان خواهیم آورد.»\nچطور حالا از خواب بیدار ‌شدند با آنکه قبلاً پیامبری باصراحت، سراغشان آمده بود؟!\nآن‌ها از پیامبرشان سرپیچی کردند. برخی می‌گفتند دیوانه‌است و برخی می‌گفتند این حرف‌ها را یادش داده‌اند!\nبه‌هرحال، ما شرّ عذاب را برای مدت کمی برمی‌داریم؛ ولی در قیامت دوباره با آن روبه‌رو می‌شوید؛\nروزی که به سخت‌ترین روش عذاب می‌کنیم. بله، ما انتقام می‌گیریم.\nقبل از آن‌ها هم فرعونیان را با فرستادن پیامبری بزرگوار همچون موسی امتحان کردیم.\nموسی گفت: «یوغ بردگی از گردن بندگان خدا بردارید و آزادشان کنید و امورشان را به من واگذارید؛ زیرا من فرستاده‌ای قابل‌اعتمادم.\nمبادا با انکار پیامبری‌ام، در برابر خدا گردنکشی کنید؛ زیرا برایتان معجزه‌ها و دلیل‌های آشکاری آورده‌ام\nاز اینکه به من بی‌اعتنایی و اهانت کنید، به صاحب‌اختیار خودم و شما پناه می‌برم.\nاگر به من ایمان نمی‌آورید، لااقل دست از سرم بردارید.»\nبعد از آنکه حرف موسی به گوششان فرو نرفت، خدا را صدا زد: «این‌ها گروهی گناهکارند و مستحق عذاب.»\nخدا فرمود: «بندگانم را شبانه از شهر خارج کن؛ چون تحت تعقیب هستید.\nاز دریای شکافته‌شده که رد شدی، آن را به‌حال خودش بگذار. قرار است فرعونیان در آن غرق‌شوند.»\nچه باغ‌های پردرخت و چشمه‌سارهای پرآب\nو مزارع سرسبز و اقامتگاه‌های اشرافی که از خود به‌‌جا نگذاشتند\nو چه نازونعمتی که در آن خوش نبودند!\nچنین شد عاقبتشان! ما هم آن‌همه امکانات را به گروهی دیگر واگذاشتیم.\nنه آسمان به‌حالشان گریه کرد و نه زمین! هیچ مهلتی هم به آن‌ها داده نشد!\nحقیقتاً بنی‌اسرائیل را از شکنجه‌های خفت‌بار فرعون نجات دادیم.\nفرعون واقعاً قلدر و متجاوز بود.\nبا آگاهی از لیاقت‌های بنی‌اسرائیل، آن‌ها را بر مردم زمانِ خود برتری دادیم.\nمعجزه‌هایی نیز برایشان فرستادیم که با امتحان‌‌هایی سخت ‌همراه بود.\nبت‌پرست‌های مکه می‌گویند:\n«بعدِ مردنمان هیچ خبری نیست. یک بار می‌میریم و تمام. اصلاً بعد از مردن زنده نمی‌شویم.\nاگر راست می‌گویید، پدران مردۀ ما را زنده کنید!»\nبت‌پرست‌های مکه برترند یا قوم تُبَّع و اقوامی‌که قبل از آ‌ن‌ها بودند؟! همه را نابود کردیم؛ چون گناهکار بودند\nآسمان‌ها و زمین را و آنچه میان آن‌هاست، از سرِ بیکاری نیافریده‌ایم که حساب‌وکتاب و معادی در کار نباشد.\nآسمان‌ها و زمین را فقط بر اساس حکمت آفریده‌ایم؛ هرچند بیشتر بت‌پرست‌ها نمی‌فهمند.\nبه‌یقین، روز قیامت و داوری روز قرار ما با همۀ آن‌هاست؛\nهمان روزی که اصلاً کسی به‌درد کسی نمی‌خورد و هیچ کمکی به آن‌ها نمی‌شود،\nمگر به کسی که خدا به او رحم کند؛ چون فقط خداست شکست‌ناپذیرِ مهربان.\nدر آن روز، درخت زقّوم\nخوراک هر سهل‌انگاری است\nکه وقتی خورده شود، در شکم‌ها غُل‌ می‌زند،\nمثل فلز مذاب و آب جوش!\nخدا به مأموران جهنم فرمان می‌دهد: «این‌سهل‌انگار را بگیرید و کشان‌کشان به ‌وسط جهنم ببرید\nآن‌وقت، بر سرش مواد مذاب بریزید\nو به طعنه به او بگویید: ’بچش که تو عزیز و گرامی هستی!‘\nاین‌ها همان‌چیزهایی است که امثال تو در آن‌ها شک‌وشبهه می‌کردید.»\nدر مقابل، خودمراقبان در جایگاهی امن و آسوده‌‌اند:\nدر باغ‌هایی پردرخت و کنار چشمه‌ها روبه‌روی هم نشسته‌اند\nو لباس‌های ابریشمیِ نرم‌ونازک پوشیده‌اند.\nاین است زندگی بهشتیان!همسرانی زیباچشم را نیز همنشینشان کرده‌ایم!\nآنجا هر میوه‌ای را که بابِ میلشان باشد، سفارش می‌دهند، بی‌آنکه برایشان ضرری داشته باشد.\nآنجا هرگز مرگ را نمی‌چشند. فقط یک‌بار، آن‌هم در دنیا، مرگ را چشیده‌اند. از  همه مهمتر، خدا از عذاب سوزان جهنم حفظشان می‌کند.\nاین‌ها همه لطف خداست. بله این است آن کامیابی بزرگ!\nخلاصه اینکه برای فهم ساده‌تر قرآن، آن را به زبان عربی فرستادیم تا به‌خود بیایند؛\nولی فایده‌ای نداشت. پس چشم‌به‌راه عذابشان باش‌که آن‌ها خودشان هم چشم‌به‌راه عذاب‌اند!\nحا، میم\nاین کتاب فرستادۀ خدای شکست‌ناپذیرِ کاردرست است\nدر وجود آسمان‌ها و زمین نشانه‌هایی از یکتاییِ خدا برای مؤمنان است.\nدر آفرینش شما و گونه‌های جانوری که خدا در زمین پراکنده است هم نشانه‌هایی از یکتاییِ خدا برای گروهی‌است که یقین می‌آورند.\nهم در رفت‌و‌آمد شب‌وروز، هم در برف‌و‌بارانی که خدا از آسمان می‌فرستد تا به‌برکتش، زمین را بعد از مردنش زنده کند و هم در گردش بادها، نشانه‌هایی از یکتاییِ خدا برای مردمی‌است که عقلشان را به‌کار می‌اندازند.\nهمۀ این نشانه‌ها را به‌درستی و با دقت برای تو شرح می‌دهیم. واقعاً بت‌پرست‌ها جز خدا و آیه‌هایش چه چیزی را باور می‌کنند؟!\nوای بر هر دروغ‌باف سهل‌انگاری\nکه آیه‌های خدا برایش خوانده می‌شود و می‌شنود؛ ولی متکبرانه در برابرشان پافشاری می‌کند؛ انگار که اصلاً آن‌ها را نشنیده‌ است! به او مژدۀ عذابی زجرآور بده!\nوقتی به چیزی از آیه‌هایمان علم پیدا کند، آیه‌هایمان را به‌مسخره می‌گیرد.عذابی خفت‌بار نصیب چنین افراد می‌شود\nو در مقابلشان جهنم است. نه مال‌ومقامی‌که به‌دست آورده‌اند به‌دردشان می‌خورد، نه آن‌هایی که به‌جای خدا کس‌وکار خود گرفته‌اند. عذابی بی‌اندازه هم در انتظار آن‌هاست!\nقرآن، سراسر هدایت است؛ ولی عذابی زجرآور نصیب آن‌هایی می‌شود که آیه‌های خدا را انکار می‌کنند. البته این عذاب در کارهای زشتشان ریشه دارد.\nخدا دریاها را به خدمتتان درآورده است تا کشتی‌ها به‌خواست او در آن حرکت کنند و بتوانید از نعمت‌های بیش از اندازۀ او بهره‌مند شوید و تا شکر کنید.\nاو همۀ مخلوقاتش را در آسمان‌ها و زمین به خدمتتان درآورده است. در این کار، نشانه‌هایی از یکتاییِ خداست برای مردمی که فکرشان را به‌کار می‌اندازند.\nکسانی هستند که انتظار ندارند روزهای سرنوشت‌ساز سر برسد. به مسلمانان سفارش کن که فعلاً از بدرفتاری‌های این جماعت چشم بپوشند. خدا خودش در فرصت مناسب، آن‌ها را به‌‌سزای کارهای زشتشان می‌رساند.\nهرکه خوبی کند، به‌خودش سود می‌رساند و هرکه بدی کند، به‌خودش ضرر می‌زند. بعد، فقط به‌سوی صاحب‌اختیارتان برِتان می‌گردانند.\nبه بنی‌اسرائیل، کتاب آسمانی و سِمت رهبری و پیامبری دادیم، خوراکی‌های پاک‌وپاکیزه روزی‌شان کردیم، آنان را از مردم زمانِ خودشان برتر ساختیم\nو دلایل و معجزاتی روشن هم در اثبات حقانیت دینشان به آن‌ها عطا کردیم؛ ولی فقط عالمان زیاده‌خواه در معارف دینی اختلاف‌نظر ایجاد کردند. خدا روز قیامت، در هر چیزی که سرش اختلاف داشتند، بینشان داوری می‌کند.\nبعد از سپری‌‌شدن دورۀ آن دین، اسلام را به تو دادیم. بنابراین دنباله‌روِ آن باش و تابع میل افراد نادان نباش؛\nزیرا آن‌ها هیچ از خدا بى‌نیازت نمى‌کنند. چنین بدکارهایی فقط دوست‌و دلسوز همدیگرند. به‌یقین خدا همه‌کارۀ خودمراقبان است.\nدر واقع، ‌قرآن زمینه‌ساز فهم درست برای همگان است و راهنمایی و رحمتی ویژه برای گروهی که یقین دارند.\nآیا زشتکارها خیال می‌کنند که آن‌ها را با مؤمنان درستکار یکی می‌کنیم؟ به‌طوری‌که زندگی و مرگشان مثل زندگی و مرگ درستکاران باشد؟! بد قضاوتی می‌کنند!\nخدا آسمان‌ها و زمین را بر اساس حکمت آفرید تا تک‌تک افراد بی‌آنکه به آن‌ها ستم شود، به جزای کارهایشان برسند.\nنظرت چیست دربارۀ کسانی که هواپرست‌اند ، آگاهانه حق‌کشی می‌کنند، خدا هم به‌حال خودشان رهایشان کرده، مُهر بدبختی بر گوش و قلبشان زده و پردۀ غفلتی بر چشمانشان کشیده است؟! جز خدا چه کسی دستشان را می‌گیرد؟! پس چرا به‌خودتان نمی‌آیید؟!\nادعا می‌کنند: «جز همین زندگی دنیاییِ ما خبری نیست! گروهی از ما می‌میریم و گروهی به دنیا می‌آییم و فقط گردش روزگار است که ما را به کام مرگ می‌کشاند!»آن‌ها دلیل محکمی برای ادعایشان ندارند و فقط حدس و گمان می‌زنند.\nوقتی آیه‌های روشنگر ما را دربارۀ معاد برایشان می‌خوانند، دلیلی در برابرش ندارند. فقط می‌گویند: «اگر راست می‌گویید، پدران مردۀ ما را زنده کنید.»\nبگو: «خدا شما را به دنیا می‌آورد و از دنیا می‌برد. بعد، روز قیامت حتماً جمعتان می‌کند که جای هیچ شک‌وشبهه‌ای در آمدنش نیست؛ هرچند بیشتر مردم این حقایق را نمی‌دانند.»\nفرمانروایی آسمان‌ها و زمین فقط در اختیار خداست. روزی که قیامت برپا شود، اهل باطل سرمایۀ عمرشان را بربادرفته می‌بینند!\nدر آن ‌روز، همۀ گروه‌ها را زانوزده می‌بینی! بله، همۀ گروه‌ها را برای گرفتن کارنامه صدا می‌زنند.به آن‌ها می‌گویند: «امروز فقط با همان کارهایی مجازات می‌شوید که دائم مشغولش بودید.»\nکارنامۀ شما، نوشتۀ ماست که به‌درستی برضدّ شما سخن می‌گوید؛ زیرا ما کارهایتان را از روی لوح محفوظ بازنویسی می‌کرده‌ایم.\nخدا، مؤمنان درستکار را مشمول لطف خودش می‌کند. این ‌است آن کامیابی درخشان!\nاما بی‌دین‌ها؛ به آن‌ها می‌گویم: «مگر آیه‌هایم را برایتان نمی‌خواندند؛ ولی متکبرانه آن‌ها را نمی‌پذیرفتید؟! شما جماعتی گناهکار بودید.\nوقتی گفته می‌شد: ’وعدۀ خدا در برپایی قیامت، حق است و جای هیچ شک‌وشبهه‌ای در آمدنش نیست‘ به‌مسخره می‌گفتید: ’قیامت دیگر چیست؟! شاید برپا شود؛ ولی به‌‌هیچ‌وجه به آن یقین نداریم.‘»\nحالا حقیقت کارهای زشتشان رو شده است و همان عذاب‌هایی به جانشان می‌افتد که مسخره‌اش می‌کردند.\nبه ‌آن‌ها می‌گویند: «امروز فراموشتان می‌کنیم، همان‌طورکه دیدار امروزتان را به بادِ فراموشی سپرده بودید. جایگاهتان آتش است و دیگر هیچ یاوری ندارید.»\nاین عذاب‌ها به‌این خاطر است که آیه‌های خدا را به‌مسخره می‌گرفتید و زندگی دنیا و زرق‌وبرقش فریبتان داد. امروز نه از جهنم بیرونشان می‌آورند، نه اجازه می‌دهند گذشته را جبران کنند\nپس خدا را سپاس که صاحب‌اختیار آسمان‌ها و زمین و صاحب‌اختیار جهانیان است.\nبرای اوست سلطنت آسمان‌ها و زمین و فقط اوست شکست‌ناپذیرِ کاردرست.\nحا، میم.\nاین ‌کتاب فرستادۀ خدای شکست‌ناپذیرِ کاردرست است.\nآسمان‌ها ‌و زمین ‌و آنچه را میان آن‌هاست، فقط بر اساس‏ حکمت و برای مدتی معیّن آفریده‌ایم؛ ولی بی‌دین‌ها از هشدارهایی که به آن‌ها می‌دهند، رو‌برمی‌گردانند.\nبپرس: «به بت‌هایی‌که به‌جای خدا می‌پرستید، نگاهی انداخته‌اید؟! نشانم بدهید چه چیزی در زمین آفریده‌اند یا در آفرینش آسمان‌ها چه نقشی داشته‌اند؟! اگر راست می‌گویید، از کتاب‌های آسمانی قبل از قرآن یا از آثار علمی گذشتگان، برای ادعایتان دلیلی بیاورید.»\nچه کسانی گمراه‌تر از آن‌هایند که به‌جای خدا، بت‌هایی را صدا می‌زنند که تا روز قیامت هم جوابشان را نمی‌دهند؟! بت‌ها به دعاکردنشان‌کاملاً بی‌اعتنایند\nدر قیامت وقتی بت‌پرست‌ها را جمع کنند، همین بت‌ها دشمنانشان می‌شوند و عبادت آن‌ها را انکار می‌کنند!\nوقتی آیه‌های روشنگر ما را برای این بی‌دین‌ها می‌خوانند، دربارۀ این ‌حقایقی‌که به ‌دستشان می‌رسد، می‌گویند: «این‌ها حرف‌های سحرآمیز رایج است!»\nهمچنین می‌گویند: «این ‌قرآن ساختۀ خود اوست.»بگو: «به‌فرض هم این ‌قرآن ساختۀ من باشد، خدا رسوایم می‌کند و در برابر خشمش، از دست شما هم کاری ساخته نیست. خدا بهتر می‌داند که وارد چه بازی خطرناکی شده‌اید. همین بس که خدا در کتابش بین من و شما گواه باشد. البته اوست آمرزنده‌ای مهربان.»\nبگو: «من در میان پیامبران، راه‌ورسم جدیدی نیاورده‌ام که رفتاری غیر از آن‌ها داشته باشم و نمی‌دانم در آینده سرِ من و شما چه می‌آید. فقط دنباله‌روِ چیزی هستم که به من وحى مى‌شود و من هشداردهنده‌ای باصراحتم و بس.»\nبگو: «به‌نظر شما، اگر این ‌قرآن از طرف خدا باشد و آن را انکار کرده باشید، به بیراهه نرفته‌اید؟! اگر یکی از علمای بنی‌اسرائیل شباهت قرآن با تورات را تأیید کند و به قرآن ایمان بیاورد و شما، باز متکبرانه، از پذیرش آن سر باز ‌بزنید، به بیراهه نرفته‌اید؟! بدانید خدا دست جماعت بدکار را نمی‌گیرد.»\nبت‌پرست‌ها دربارۀ مسلمانان گفتند: «اگر به‌فرض محال، ایمان به قرآن چیز خوبی بود، آن‌ها در این کار از ما جلو نمی‌افتادند!» و چون توفیق هدایت با قرآن را پیدا نکرده‌اند، دربارۀ آن فوری می‌گویند: «این از همان دروغ‌های تاریخی است!»\nقبل از این، کتاب موسی که رهبر و راهنمای مردم بود، آمدن قرآن را خبر داده بود. قرآن نیز هماهنگ با آن است و به‌زبان عربی است تا هشداری به بدکارها باشد و مژده‌ای به نیکوکاران.\nکسانی که گفتند: «صاحب‌اختیارمان خداست» و پای حرفشان ایستادند، نه ترسی بر آنان غلبه می‌کند و نه غصه می‌خورند.\nآنان بهشتی‌اند و به‌پاس کارهای خوبشان، در آنجا ماندنی.\nبه انسان سفارش کردیم تا می‌تواند به والدینش، به‌ویژه مادرش، بی‌واسطه خوبی کند. مادرش با سختی او را به شکم می‌کشد و با سختی او را به دنیا می‌آورد. دوران بارداری و شیرخوارگی‌اش هم سی ماه طول می‌کشد. وقتی به رشد کامل، یعنی به چهل‌‌سالگی می‌رسد، می‌گوید: «خدایا، شور‌و شوقی به من بده تا شکرگزار نعمت‌هایی باشم که به من و پدر و مادرم داده‌ای و کارهای خوبی بکنم که تو می‌پسندی. بچه‌هایم را هم صالح کن؛ زیرا من به درگاه تو رو آورده‌ام و تسلیم فرمان توام.»\nچنین فرزندانی کارهایشان را بر اساس بهترینشان قبول می‌کنیم و چون از بهشتیان‌اند، از کارهای زشتشان درمی‌گذریم. این همان وعدۀ راستی است که به آن‌ها می‌دادند.\nفرزند دیگری هم هست که به پدر و مادرش می‌گوید: «تُف بر شما! آیا تهدیدم می‌کنید که از گور، زنده بیرونم می‌آورند؟! با آنکه نسل‌های زیادی قبل از من آمدند و رفتند و هنوز احدی از آن‌ها زنده نشده است؟!» پدر و مادرش در پیشگاه خدا گریه‌زاری می‌کنند و به فرزندشان می‌گویند: «وای بر تو! ایمان بیاور. وعدۀ خدا راست است.» او می‌گوید: «این ‌حرف‌ها چیزی جز افسانه‌های گذشتگان نیست!»\nوعدۀ عذاب برای چنین فرزندانی، به‌همراه گروه‌هایی از جنّیان و آدمیانِ‌قبل از خودشان، حتمی شد؛ زیرا آن‌ها سرمایۀ عمرشان را باخته‌اند.\nمؤمنان و بی‌دین‌ها، هر کدامشان متناسب با کارهایشان، درجاتی دارند و خدا در عدالت محض، کارهایشان را کامل به آن‌ها پس می‌دهد و... .\nروزی که بی‌‌دین‌ها دچار آتش می‌شوند، به آن‌ها می‌گویند: «در زندگیِ دنیا از همۀ خوشی‌ها بهره بردید و در لذت‌های مادی غرق شدید؛ ولی امروز خوار و ذلیل می‌شوید، به‌سزای اینکه به‌ناحق روی زمین تکبر می‌کردید و نیز برای اینکه دائم مشغول نافرمانی بودید!»\nداستان هود، همشهری مردم عاد را به‌یاد بیاور. در سرزمین احقاف هشدارشان می‌داد: «جز خدا را نپرستید. من می‌ترسم گرفتار عذابِ روزی هولناک شوید!» البته قبل از او و در گذشته‌های دورونزدیک هم هشداردهندگانی به آن سرزمین رفت‌وآمد کرده بودند.\nآن‌ها گفتند: «سراغمان آمده‌ای که با دروغ‌هایت ما را از پرستش معبودهایمان بازداری؟! اگر راست می‌گویی، آن عذابی که ما را از آن می‌ترسانی، به سرمان بیاور!»\nهود گفت: «زمان نزول عذاب را خدا می‌داند و بس. من فقط پیامی را به شما می‌رسانم که باید برسانم، آن‌هم با جدّیت؛ هرچند، می‌بینم که خودتان را به نفهمی زده‌اید!»\nوقتی ابرهای تیره‌وتار را دیدند که به‌طرف دره‌ها و آبگیرهایشان در حرکت است، با خوشحالی گفتند: «این ابرها می‌خواهند در سرزمین ما ببارند.» نه، این همان ‌عذابی است که آمدنش را عجولانه می‌خواستید: تندبادی که با خودش عذابی زجرآور آورده است\nو به‌فرمان خدا هر چیزی را از سرِ راه برمی‌دارد. پس چنان بلایی به سرشان آمد که دیگر چیزی جز خرابه‌های خانه‌هایشان به‌چشم نمی‌خورد! گناهکارها را این‌طور ‌سزا می‌دهیم.\nاتفاقاً امکاناتی به مردم عاد داده بودیم که به شما نداده‌ایم. نعمت گوش و چشم و عقل هم به‌آن‌ها دادیم تا با آن‌ها حقایق را بفهمند؛ ولی چون آیه‌های ما را انکار می‌کردند، گوش و چشم و عقلشان به‌دردشان نخورد و‌‌همان عذاب‌هایی به جانشان افتاد که مسخره‌اش می‌کردند.\nشهرهای اطراف مکه را هم نابود کردیم. آیه‌ها و معجزه‌هایمان را به‌صورت‌های گوناگون به‌نمایش گذاشتیم تا برگردند.\nبت‌هایی‌که به‌جای خدا و برای نزدیکی به او معبود خودشان گرفته بودند، نه‌تنها به کمکشان نیامدند، بلکه از جلوی چشم آن‌ها غیبشان زد. بله، این بود نتیجۀ دروغ‌پردازی‌ها و خیال‌بافی‌های همیشگی‌شان.\nگروهی از جنّیان را به‌سویت فرستادیم که قرآن را خوب بشنوند. چون موقع قرآن‌خواندنت حاضر شدند، به هم گفتند: «ساکت باشید و گوش دهید.» وقتی قرآن‌خواندنت تمام شد، به پیش قوم خود برگشتند و آن‌ها را نصیحت کردند\nو گفتند: «ای‌ جماعت جن، بعد از موسی، کتاب دیگری فرستاده شده است. ما آیه‌های این کتاب را شنیدیم و دیدیم که تأییدکنندۀ کتاب موجود،  یعنی تورات است و به‌سوی حق و به راه درست راهنمایی می‌کند.\nای جماعت جن، دعوت پیامبر اسلام را بپذیرید و به او ایمان بیاورید تا خدا به‌اندازۀ بندگی‌تان، گناهانتان را ببخشد و شما را از شرّ عذابی زجرآور رها کند.\nآن‌هایی هم که دعوتش را نپذیرند، نمی‌توانند حریف خدا در زمین شوند و غیرخدا یاوری نخواهند داشت. آن‌ها غرق گمراهی‌اند.»\nآیا منکران معاد نمی‌فهمند همان خدایی‌که آسمان‌ها و زمین را آفریده و در آفرینش آن‌ها درنمانده است، می‌تواند مردگان را هم زنده کند؟! بله،‌می‌تواند؛ چون او از عهدۀ هر کاری برمی‌آید.\nروزی که بی‌‌دین‌ها دچار آتش می‌شوند، از آن‌ها این‌طور بازخواست می‌کنند: «زنده‌شدن بعد‌از ‌مرگ راست نبود؟!» می‌گویند: «چرا، به خدا قسم که راست بود.» می‌فرماید: «پس بچشید عذاب را به‌سزای اینکه باور نمی‌کردید!»\nخلاصه، همان‌طورکه پیامبران اولوالعزم صبوری کردند، تو هم در برابر آزارِ بی‌دین‌ها صبور باش و برای دیدن عذابشان عجله نکن. آن‌ها وقتی عذاب قیامت را می‌بینند، تازه می‌فهمند که عذاب برزخ، آن‌قدر سبک بوده که انگار فقط لحظه‌ای از روز را در برزخ بوده‌اند! در حقیقت، قرآن پیامی برای همگان است. آیا جز افراد منحرف کسی نابود می‌شود؟!\nکسانی که بی‌دینی می‌کنند و مانع اسلام‌آوردن مردم می‌شوند، خدا کارشکنی‌هایشان را خنثی می‌کند.\nکسانی هم که اسلام می‌آورند و کارهای خوب می‌کنند و آیه‌های حقی را باور دارند که بر محمد فرستاده شده است، خدا گناهانشان را محو می‌کند و کارشان را سروسامان می‌دهد.\nاین برای آن است که بی‌دین‌ها دنبال باطل می‌روند و مسلمانان دنبال حقیقتی می‌روند که از طرف خداست. خدا وضعیت این دو گروه را این‌طور برای مردم روشن می‌کند.\nوقتی با بی‌دین‌ها در میدان جنگ روبه‌رو می‌شوید، حتماً تارومارشان کنید تا جایی که آتش جنگ بخوابد. موقعی هم که جاپایتان را در خط مقدّم سفت کردید، آن‌وقت از آن‌ها اسیر بگیرید. بعد، یا منّت بگذارید و آزادشان کنید یا اینکه در برابر گرفتن پول یا مبادلۀ اسیران آزادشان کنید. دستور همین است. اگر خدا می‌خواست، خودش از آن‌ها انتقام می‌گرفت؛ ولی این‌طوری با یکدیگر امتحانتان می‌کند.خدا تلاش شهیدان را از بین نمی‌برد\nو آنان را به‌طرف خوشبختی می‌بَرد و از سختی‌های برزخ و قیامت می‌رهاند\nو به بهشتی که قبلاً برایشان توصیفش کرده، واردشان می‌کند.\nمسلمانان! اگر به دین خدا کمک کنید، خدا هم کمکتان می‌کند و قدم‌هایتان را محکم می‌سازد.\nسرنگون باشند بی‌دین‌ها! خدا کارشکنی‌شان را خنثی می‌کند.\nاین برای آن است که از آنچه خدا فرستاده، بدشان می‌آید. خدا هم کارهای خوبشان را بی‌اثر می‌سازد.\nمگر به گوشه‌وکنار دنیا سفر نکرده‌اند تا ببینند آخرعاقبتِ کسانی که قبل از آن‌ها بوده‌اند، چه شد؟! خدا دارونَدارشان را بر سرشان خراب کرد! مثل مجازات آن‌ها در انتظار این بی‌دین‌ها هم هست.\nاین برای آن است که خدا کس‌وکار مؤمنان است؛ ولی بی‌دین‌ها هیچ کس‌وکاری ندارند.\nخدا مؤمنانی را که کارهاى خوب کرده‌اند، وارد باغ‌های پردرختی می‌کند که در آن‌ها جوی‌ها روان است. بی‌دین‌ها هم در این دنیا، مثل چهارپایان به شهوت‌رانی و شکم‌پرستی مشغول‌اند و در آخرت، آتش جایگاهشان خواهد بود.\nچه شهرهای زیادی بود که مردمش قوی‌تر بودند از مردم شهری که از آن بیرونت کردند؛ نابودشان کردیم و در برابر عذاب الهی یاوری نداشتند!\nآیا آن‌هایی که از بصیرتی الهی برخوردارند، مانند آن‌هایی‌اند که کارهای زشتشان برایشان رنگ‌ولعاب داده شده است و تابع میل خودشان هستند؟!\nتوصیف بهشتی که به خودمراقبان وعده داده‌اند، این است: نهرهای آبی در آن است که رنگ و بویش برنگردد، نهرهای شیری که مزه‌اش تغییر نکند، نهرهای شرابی لذت‌بخش برای نوشندگان و نهرهای شربتی از عسل خالص. میوه‌های گوناگون نصیبشان می‌شود و از همه بهتر آمرزشی از طرف خدا. آیا اینان یکی‌اند با آن‌هایی که در جهنم ماندنی‌اند و آبی جوشان به آن‌ها می‌نوشانند که دل‌وروده‌شان را پاره‌پاره می‌کند؟!\nبعضی‌شان اینجا به قرآن‌خواندنت ظاهراً خوب گوش می‌دهند؛ ولی وقتی از محضرت خارج می‌شوند، به کسانی که از معارف الهی آگاه‌اند، می‌گویند: «چند لحظه پیش این مرد چه گفت؟!» خدا بر دل‌های چنین کسانی که تابع میل خودشان هستند، مُهر بدبختی زده است.\nولی کسانی را که به‌راه آمده‌اند، به مقصد می‌رساند و در مراقبت از رفتارشان موفقشان می‌کند.\nبت‌پرست‌‌ها چشم‌به‌راه چیزی جز قیامت‌اند که یک‌دفعه سراغشان می‌آید؟! خب، نشانه‌هایش که آمده! وقتی هم که خودش بیاید، دیگر به‌خودآمدنشان چه سود؟!\nبدان که معبودی جز خدا نیست. از او بخواه که پیامدهای منفی کارهایت را بپوشاند. همچنین، برای مردان و زنان باایمان آمرزش بخواه. خدا همۀ حرکات و سکنات شما را می‌داند.\nمسلمانان می‌گفتند: «چرا سوره‌ای دربارۀ جهاد فرستاده نمی‌شود؟!» اما همین‌که سورۀ صریحی فرستاده شود که حرفی از جبهه و جهاد در آن آمده است، کسانی را که دل‌هایشان مریض است می‌بینی که سراسیمه، مثل آدمِ روبه‌موت، به تو زُل می‌زنند! لیاقتشان همین است.\nخواستِ ما اطاعت بود و اعلام آمادگی برای حضور در جبهه. وقتی هم جنگ جدّی می‌شد، اگر با خدا صداقت داشتند، به‌نفع خودشان بود.\nحالا که سرپیچی می‌کنید، دیگر چه انتظاری از شما می‌رود؟! جز اینکه در جامعه هرج‌ومرج راه بیندازید و حتی احترام قوم‌وخویشتان را هم نگه ندارید!\nاین‌هایند که خدا لعنتشان کرده و گوش دلشان را کر کرده است و چشم بصیرتشان را کور!\nپس چرا به‌دقت دربارۀ همۀ قرآن فکر نمی‌کنند؟! نکند بر دل‌هایشان قفل خورده است؟!\nبعد از روشن‌شدن حقایق، کسانی که به گذشته‌های خود برگردند، در واقع شیطان است که این کار را برایشان رنگ‌ولعاب داده و به آرزوهایی دورودراز گرفتارشان کرده است.\nاین برای آن است که آن‌ها به یهودی‌هایی که از قرآن بدشان می‌آید، وعدۀ همکاری می‌دهند: «تا جایی که لو نرویم، تابع شماییم!» درحالی‌که خدا قرارومدار پنهانی‌شان را می‌داند\nخب، چطور است حال و روزشان آن‌وقت که فرشتگان قبضِ روح جانشان را می‌گیرند و بر سروصورت و پشت‌وپهلویشان می‌زنند؟!\nاین برای آن است که آن‌ها دنبال کارهایی که خدا را به‌خشم می‌آورد، افتادند و از رضایت خدا بدشان آمد. خدا هم کارشکنی‌هایشان را بی‌اثر کرد.\nکسانی که دل‌هایشان مریض است، نکند خیال می‌کنند خدا کینه‌های درونی‌شان را دربارۀ اسلام و مسلمان‌ها برملا نخواهد کرد؟!\nاگر صلاح می‌دانستیم، طوری آن‌ها را به تو می‌شناساندیم که چهرۀ واقعی‌شان را بشناسی! هرچند، اکنون هم می‌توانی از طرز حرف‌زدنشان، آن‌ها را بشناسی. به‌هرحال، خدا کارهایتان را می‌داند.\nحتماً امتحانتان می‌کنیم تا مجاهدان و صابرانتان را معلوم کنیم. همچنین، کارهایتان را ارزیابی می‌کنیم.\nکسانی که بی‌دینی می‌کنند و مانع اسلام‌آوردن مردم می‌شوند و با آنکه حقیقت برایشان معلوم شده است، از درِ مخالفت با پیامبر درمی‌آیند، نه‌تنها هیچ ضرری به خدا نخواهند رساند؛ بلکه او کارشکنی‌هایشان را بی‌اثر خواهد کرد.\nمسلمانان! دربارۀ جنگ و جهاد، از خدا و پیامبر اطاعت کنید و با کوتاهی دراین‌باره کارهای خوبتان را بر باد ندهید.\nکسانی که بی‌دینی می‌کنند و مانع اسلام‌آوردن مردم می‌شوند و در همان حالِ بی‌دینی هم می‌میرند، خدا هرگز نمی‌آمرزدشان.\nدر برابر دشمن، سستی نکنید و سازشِ ذلت‌بار نخواهید؛ حال آنکه پیروز میدان شمایید. آخر، خدا با شماست و از مزد زحمت‌هایتان کم‌وکسری نخواهد گذاشت.\nزندگی دنیا فقط بازیچه است و سرگرمی. اگر واقعاً ایمان بیاورید و مراقب رفتارتان باشید، خدا پاداشتان را می‌دهد. در عوضش هم، همۀ اموالتان را از شما نمی‌خواهد.\nاگر همۀ اموالتان را بخواهد و به شما اصرار کند، بخل می‌ورزید و این، کینه‌های درونی‌تان را برملا می‌کند!\nهان! شما همان‌هایی هستید که برای هزینه‌کردن در راه خدا دعوت می‌شوید؛ ولی بعضی‌هایتان بخل می‌ورزید. کسی که بخل بورزد، در حق خودش بخل ورزیده است؛ وگرنه خدا بی‌نیاز از شماست و شمایید که در همه‌حال نیازمندِ اویید.اگر از دستورهای خدا سرپیچی کنید، گروه دیگری را به‌جایتان می‌آورد که مثل شما نباشند!\nما با صلح حُدَیبیّه پیروزی درخشانی نصیبت کردیم\nتا خدا پیامد منفی کارهای گذشته و آینده‌ات را بپوشاند و نعمتش را با فتح مکه بر تو تمام کند و مسیر پیشرفت اسلام را برایت هموار سازد\nو بالاخره اینکه پیروزی بی‌نظیری نصیبت کند.\nهم‌اوست که آرامش را در دل مسلمانان انداخت تا ایمان خودشان را از اینکه هست، بیشتر کنند؛ زیرا همۀ اسباب و علل در آسمان‌ها و زمین در اختیار اوست و خدا دانایی کاردرست است.\nبله،‌خدا آرامش را در دل مردان و زنان مسلمان انداخت تا اینکه در نهایت، در باغ‌های پردرختی جایشان بدهد که در آن‌ها جوی‌ها روان است و در آنجا ماندنی‌اند و تا اینکه گناهانشان را محو کند. این سرانجام، از نظر خدا، کامیابی ارزشمندی است.\nهمچنین، تا مردان و زنان منافق و بت‌پرستی را عذاب کند که با بدگمانی به خدا، در انتظار حوادث ناگوار برای پیامبر و یارانش بودند. از قضا، پیشامدهای ناگوار نصیب خودشان می‌شود و خشم و لعنت خدا نثارشان! جهنم را هم برایشان آماده کرده و آن بد سرانجامی است!\nآخر، اسباب و علل در آسمان‌ها و زمین در اختیار اوست و او شکست‌ناپذیرِ کاردرست است.\nالبته ما تو را فرستادیم تا شاهد کارهای مردم باشی و مژده‌دهنده و هشدار‌دهنده.\nبله، او را فرستادیم تا به خدا و رسولش ایمان بیاورید، پیامبر را کمک کنید، به او احترام بگذارید و شبانه‌روز از او به‌خوبی یاد کنید.\nکسانی که با تو بیعت می‌کنند، در واقع با خدا بیعت می‌کنند؛ چون خدا این بیعت را تأییدِ نهایی کرده است. هرکس بیعت‌شکنی کند، دودش به چشم خودش می‌رود و هرکس به عهدی وفا کند که با خدا بسته است، به‌همین زودی‌ها خدا پاداشی بزرگ به او می‌دهد.\nبی‌فرهنگ‌هایی که از حضور در جبهه شانه خالی کردند، به‌زودی عذر می‌تراشند: «گرفتاریِ اموال و اهل‌وعیال به خودمان مشغولمان کرد. برای ما از خدا آمرزش بخواه!» ولی دل و زبانشان یکی نیست! به آن‌ها بگو: «اگر خدا بخواهد به شما ضرر یا سودی برساند، در برابر اراده‌اش از دست چه کسی کوچک‌ترین کاری ساخته است؟! حال آنکه خدا از کارهایتان آگاه است.»\nتازه، خیال می‌کردید که پیامبر و مسلمانان، دیگر پیش خانواده‌هایشان برنخواهند گشت! این خیال خام در نظرتان رنگ‌ولعاب داده شد و با بدگمانی تمام، خیال می‌کردید که خدا پیامبرش را یاری نخواهد کرد. این‌طور بود که به تباهی کشیده شدید.\nآن‌هایی که به خدا و رسولش ایمان نمی‌آورند، بدانند که ما برای چنین بی‌دین‌هایی آتشی سوزان آماده کرده‌ایم!\nآخر، فرمانرواییِ آسمان‌ها و زمین فقط دست خداست. هرکه را لایق بداند، می‌آمرزد و هرکه را مستحق عذاب بداند، مجازات می‌کند. خدا آمرزندۀ مهربان است.\nوقتی به‌قصد گرفتن غنائم عازم جنگ خیبر شوید، همان‌هایی که از حضور در جبهه شانه خالی کردند، فوری می‌گویند: «بگذارید تا ما هم دنبالتان بیاییم.» با این کار می‌خواهند پیش‌بینی خدا دربارۀ محروم‌شدنشان از غنائم را تغییر دهند! بگو: «هرگز دنبال ما نمی‌آیید؛ چون خدا پیشاپیش این‌طور از شما خبر داده.» البته خواهند گفت: «نخیر! دارید به ما حسودی می‌کنید که مبادا در غنائم شریکتان شویم.» نه! اصلاً این حرف‌ها از کج‌فهمی‌شان است.\nپیامبر! به آن بی‌فرهنگ‌هایی که از حضور در جبهه شانه خالی کردند، فرصت دیگری بده و بگو: «برای جنگ با مردمی جنگاور به‌زودی فراخوانده می‌شوید: یا با آن‌ها می‌جنگید یا اینکه تسلیم می‌شوند. اگر اطاعت کنید، خدا پاداش خوبی به شما می‌دهد و اگر سرپیچی کنید، همان‌طورکه دفعۀ قبل سرپیچی کردید، به عذابی زجرآور گرفتارتان می‌کند.»\nبرای افراد نابینا و معلول و بیمار اشکالی ندارد که در جبهه و جنگ شرکت نکنند. خدا هرکس را که از او و پیامبرش اطاعت کند، وارد باغ‌هایی پردرخت می‌کند که در آن‌ها جوی‌ها روان است و هرکس را که سرپیچی کند، به عذابی زجرآور گرفتار می‌کند.\nخدا راضی شد از مسلمانانی که زیر آن درخت، در منطقۀ حُدَیبیّه، با تو عهد بستند. خدا نیت‌هایشان را می‌دانست. پس آرامشی بر آن‌ها حکم‌فرما ساخت و پیروزی زودهنگامی نصیبشان کرد\nو همچنین، فرصتی برای به‌دست‌آوردن غنائمی زیاد. آخر، خدا شکست‌ناپذیرِ کاردرست است.\nالبته خدا به‌دست‌آوردن غنائم زیادِ دیگری را به شما وعده داده؛ ولی این‌یکی یعنی غنائم خیبر را زودتر نصیبتان می‌سازد و دست تجاوزکارها را از سرتان کوتاه می‌کند تا نشانه‌ای بر حقانیت مسلمان‌ها باشد و مسیر پیشرفت اسلام را برایتان هموار کند و... .\nالبته غنائم دیگری هم هست که قدرت دستیابی به آن‌ها را ندارید؛ ولی خدا به آن‌ها احاطه دارد. آخر، خدا هر کاری می‌تواند بکند.\nبه‌فرض هم بت‌پرست‌های مکه در حُدَیبیّه با شما می‌جنگیدند، حتماً پا به فرار می‌گذاشتند و هیچ یار و یاوری هم نداشتند.\nخدا این راه‌وروش را در گذشته هم به‌خوبی اجرا کرده است و در راه‌وروش خدا هرگز تغییری نخواهی دید.\nبعد از آنکه در مذاکرات نظامی پیروزتان کرد، آن‌هم در عمق خاک دشمن یعنی در منطقۀ حُدَیبیّه، هم‌او بود که دستشان را از سرتان کوتاه کرد و دست شما را هم از سرِ آن‌ها. خدا کارهایتان را کاملاً زیر نظر داشت.\nآن‌ها کسانی بودند که بی‌دینی کردند و مانع ورودتان به مسجدالحرام شدند و نگذاشتند قربانی‌های مخصوص حج به قربانگاه برسند. چون مردان و زنان مسلمانی در میان مردم مکه بودند که آنان را نمی‌شناختید، خدا شما را از حمله به مکه بازداشت تا مبادا پایمالشان کنید و با کشتنشان از سرِ ندانم‌کاری، گرفتار ننگ‌وعاری بشوید. بله، بازتان داشت تا آنانی را که بخواهد، مشمول لطفش کند؛ یعنی شما و اهل مکه را. بله، اگر کافران و مسلمانان مکه از هم جدا بودند، کافران را به عذابی زجرآور گرفتار می‌کردیم.\nآن‌ها جلوی ورودتان به مسجدالحرام را گرفتند؛ چون دل‌های خود را پر از تعصب کرده بودند، آن‌هم تعصب جاهلی! خدا هم، در مقابل، آرامش خود را بر پیامبرش و مسلمانان حکم‌فرما ساخت و مراقبت را در وجودشان نهادینه کرد؛ چرا که سزاوارش بودند و لیاقتش را داشتند. خدا هر چیزی را می‌داند.\nخدا خواب پیامبرش را دقیق تحقق بخشید: او در خواب به وی گفت: «اِن‌شاءالله در کمال امنیت وارد مسجدالحرام می‌شوید و بدون دل‌واپسی سرهایتان را می‌تراشید یا کمی از مو یا ناخنتان را کوتاه می‌کنید. خدا چیزهایی می‌دانست که شما نمی‌دانستید؛ برای همین هم، قبل از فتح مکه پیروزیِ زودهنگامی نصیبتان کرد، یعنی صلح حُدَیبیّه.»\nاو کسی است که پیامبرش محمد را با نشانه‌های راهنما و برنامۀ درست زندگی فرستاد تا اسلام را بر همۀ دین‌ها برتری دهد. همین بس که خدا گواه باشد.\nمحمد پیامبر خدا و همراهانش در برابر دشمنان بی‌دین سرسخت‌اند و با خودشان مهربان. آنان را زیاد در حال رکوع و سجود می‌بینی. همیشه دنبال لطف و رضایت خدایند. نشانۀ بندگی و فروتنی از قیافه‌هایشان پیداست. این است وصفشان در تورات. اما وصفشان در انجیل: مثل زراعتی‌اند که خدا جوانه‌هایش را از دل خاک بیرون بیاورد و رشدشان بدهد تا محکم بشوند و بر ساقه‌هایشان بایستند؛ جوری‌که کشاورزان را سرِ ذوق بیاورد.خدا مسلمانان را این‌طور مقتدر می‌کند تا به‌واسطۀ آن‌ها بی‌دین‌ها را به‌خشم بیاورد. بله، خدا به همراهان پیامبر که ایمان آورده و کارهای خوب کرده‌اند، آمرزش و پاداشی بزرگ وعده داده است.\nمسلمانان! قبل از آمدن حکم خدا و رسولش سرخود کاری نکنید و در حضور خدا مراقب رفتارتان باشید؛ چون خدا شنوای داناست.\nمسلمانان! صدایتان را از صدای پیامبر بالاتر نبرید و همان‌طورکه یکدیگر را بلند صدا می‌زنید، پیامبر را بلند صدا نزنید؛ مبادا کارهای خوبتان، بی‌آنکه بدانید، بی‌اثر شود! \nالبته خدا دل‌های کسانی که پیش رسول خدا صدایشان را پایین می‌آورند، به ویژگیِ مراقبت تمرین داده است. در ضمن، آمرزش و پاداشی بزرگ نصیبشان می‌شود.\nبیشترِ کسانی که تو را از پشت درودیوار اتاق‌های خانه‌ات صدا می‌زنند، بی‌ادب‌اند\nاگر آن‌ها به‌جای صدازدن صبر کنند تا خودت برای دیدارشان بیرون بیایی، برای خودشان هم بهتر است. البته خدا آمرزندۀ مهربان است.\nمسلمانان! اگر آدم منحرفی خبر مهمی برایتان بیاورد، قبل از هر کاری، دربارۀ درستی‌اش تحقیق کنید؛ مبادا از سرِ ندانم‌کاری به عده‌ای آسیب برسانید و در نتیجه از کردۀ خودتان پشیمان بشوید!\nحواستان باشد: این‌که بین شماست، رسول خداست. به‌فرض، در خیلی از کارها تابع میل شما باشد، به زحمت می‌افتید؛ ولی خدا که صلاحتان را می‌خواهد، ایمان‌داشتن را برایتان دوست‌داشتنی کرد و در دل‌هایتان جذابش نمود. به‌عکس، بی‌ایمانی و انحراف و گناه را برایتان ناخوشایند کرد! بله، چنین افرادی در مسیر رشدند.\nاین ویژگی‌ها لطف و نعمتی است از طرف خدا و خدا دانای کاردرست است.\nاگر دو گروه از مسلمانان به جانِ هم بیفتند، آشتی‌شان بدهید؛ اما اگر یکی از آن دو گروه علیه آن‌یکی به تجاوزکاری‌اش ادامه دهد، با گروه متجاوز بجنگید تا تسلیم فرمان خدا شود. اگر تسلیم فرمان او شد، این‌بار با جبران خسارت‌ها آشتی‌شان دهید. بله، عدالت را رعایت کنید که خدا مردم عادل را دوست دارد.\nمسلمانان برادر هم‌اند. پس اگر به اختلاف خوردند، آشتی‌شان دهید و در حضور خدا مراقب رفتارتان باشید تا لطفش شامل حالتان شود\nمسلمانان! مردها مردها را مسخره نکنند؛ شاید آن‌ها بهتر از این‌ها باشند! زن‌ها هم زن‌ها را مسخره نکنند؛ شاید آن‌ها بهتر از این‌ها باشند! عیب همدیگر را به رخ نکشید و اسم بد روی هم نگذارید. اسم بد روی کسی گذاشتن، در عین مسلمان‌بودنش، بد رسمی است! آن‌هایی که از چنین کارهای زشتی دست برندارند، واقعاً بدکارند.\nمسلمانان! از بدگمانی دربارۀ مردم که مرضی شایع است، دوری کنید؛ چون این بدگمانی‌ها سهل‌انگاریِ فاحشی است. در زندگی‌ها تجسس نکنید. از همدیگر غیبت هم نکنید: هیچ کدامتان دوست دارد گوشت برادرِ مرده‌اش را بخورد؟! معلوم است که از آن متنفرید! در حضور خدا از این عادت‌های زشت دست بردارید که خدا توبه‌پذیری مهربان است.\nمردم! ما شما را از یک مرد و زن آفریدیم؛ اما به ملت‌ها و نژادهای مختلفی تقسیمتان کردیم تا همدیگر را بشناسید. این‌ها که ملاک برتری نیست؛ بلکه باارزش‌ترینِ شما از نظر خدا باتقواترینِ شماست؛ زیرا خدا دانای آگاه است.\nجماعتِ بی‌فرهنگ می‌گویند: «ایمان آورده‌ایم.» بگو: «ایمان نیاورده‌اید! بلکه بگویید: ’اسلام آورده‌ایم.‘ آخر، هنوز نهال ایمان در دل‌هایتان جوانه نزده است. اگر واقعاً فرمان خدا و رسولش را ببرید، خدا از ثواب کارهایتان چیزی کم نمی‌کند؛ چون او آمرزندۀ مهربان است.»\nمؤمنان واقعی کسانی‌اند که به خدا و رسولش ایمان دارند و بعد، در حقانیت باورهایشان شک نمی‌کنند و با مال و جانشان در راه خدا مبارزه می‌کنند. بله، آنان واقعاً باصداقت‌اند.\nبگو: «خدا را از دین‌داریِ خودتان باخبر می‌کنید؟! درحالی‌که خدا آنچه را در آسمان‌ها و زمین است، می‌داند. بله، خدا هر چیزی را می‌داند.»\nاز اینکه اسلام آورده‌اند، سرِ تو منّت می‌گذارند! بگو: «برای اسلام‌آوردنتان سرِ من منّت نگذارید؛ بلکه خداست که با راهنمایی‌کردنتان به‌طرف ایمان سرتان منّت‌می‌گذارد. تازه، اگر در همین ادعایتان هم راستگو باشید!»\nخدا اسرار آسمان‌ها و زمین را می‌داند و خدا می‌بیند که چه می‌کنید.\nقاف. به قرآن مجید قسم، قیامتی در کار است!\nولی بی‌دین‌ها باور نکردند. تازه، از اینکه هشداردهنده‌ای از جنس خودشان سراغشان آمد، تعجب هم کردند و گفتند: «این چیز عجیبی است!\nمگر وقتی مردیم و خاک شدیم، می‌شود دوباره زنده شویم؟! این برگشتن خیلی بعید است!»\nبعید نیست! چون از جزءبه‌جزء بدنشان که زمین تجزیه‌اش می‌کند، مطلعیم؛ زیرا پیشمان کتابی است که همه چیز در آن ثبت است.\nاصلاً، حرف حق را که به دستشان رسیده، دروغ دانستند. برای همین است که آن‌ها به‌کلی سردرگم‌اند!\nمگر آسمان بالای سرشان را نمی‌بینند که آن را چطور برافراشتیم و با خورشید و ماه و ستاره‌ها چشم‌نوازش کردیم و هیچ شکافی در آن نیست؟!\nدر زمین خشکی‌ها را گسترش دادیم و کوه‌های پابرجا را به آن پیچ کردیم و انواع گیاهان باطراوت را در آن رویاندیم\nتا مایۀ بصیرت و به‌خودآمدن باشد، برای هر بنده‌ای که رو به درگاه خدا ‌بیاورد.\nاز آسمان برف و بارانی پربرکت فرستادیم تا با آن، باغ‌های میوه و غلّه‌های دروکردنی پرورش دهیم\nو نخل‌های بلندقامتِ خرما با خوشه‌‌های سوار بر هم،\nتا رزق‌وروزی بنده‌ها باشد. با آن آب، زمین‌های مرده را زنده می‌کنیم. بله، زنده‌شدن مرده‌ها هم همین‌طور است.\nقبل از این هم، قوم نوح و اصحاب رَس و ثمود پیامبرانشان را دروغگو دانستند\nو نیز قوم عاد و فرعون و همشهری‌های لوط\nو اهالی اَیکهو قوم تُبَّع. همگی‌شان به پیامبران اَنگ دروغگویی زدند. برای همین، وعدۀ عذابم در حقّشان حتمی شد.\nمگر در آفرینش اول درماندیم که در آفرینش جدید دربمانیم؟! نه، بلکه آن‌ها بی‌دلیل در آفرینش جدید دچار شبهه‌اند.\nالبته انسان را ما آفریده‌ایم و وسوسه‌های درونی‌اش را خوب می‌دانیم؛ چون‌که ما از رگ گردن به او نزدیک‌تریم!\nحواستان باشد: دو فرشته همراه انسان‌اند تا یکی کارهای خوبش را ثبت کند و آن‌یکی کارهای بدش را.\nهر حرفی می‌زند، در کنارش مراقبی آماده است برای ثبت‌کردن!\nاز خود بی‌خودشدنِ وقت مرگ، حقایق را جلوی چشم می‌آورد. «این همان است که از آن فرار می‌کردی!»\nشیپور قیامت به صدا درمی‌آید. این است روز عملی‌شدنِ وعدۀ عذاب!\nهرکسی درحالی به حضور خدا می‌رسد که فرشته‌ای او را می‌آورَد و فرشته‌ای پروندۀ اعمالش را.\n«تو از چنین سرنوشتی واقعاً غافل بودی. پردۀ غفلت را از جلوی دیدگانت کنار زدیم و امروز دیگر چشمت تیزبین است.»\nآورنده‌اش می‌گوید: «این‌که پیش من است، آماده است برای محاکمه.»\nخدا می‌گوید: «داخل جهنم پرتاب کنید هر بی‌دین لج‌بازی را\nکه در خرج‌کردن مال در راه خدا، بخیل بود و زیاده‌خواهی می‌کرد و دربارۀ معاد شکاک بود؛\nهمان‌که هم‌ردیف خدا به معبود دیگری قائل بود. پس در عذابی سخت، گیرش بیندازید.»\nشیطانِ همنشینش می‌گوید: «خدایا، به‌زور که گمراهش نکردم! بلکه خودش غرق گمراهی بود.»\nمی‌فرماید: «در حضور من به جانِ هم نیفتید! قبلاً هشدارهای لازم را به شما داده بودم.\nفرمانم در عذاب بدکاران عوض نمی‌شود و من به بندگانم کمترین ظلمی نمی‌کنم.»\nاین در روزی است که به جهنم می‌گوییم: «پر شدی؟!» او می‌گوید: «مگر بیشتر هم جا دارم؟!»\nبهشت هم در دسترسِ خودمراقبان گذاشته می‌شود، بی‌آنکه فاصله‌ای با آنان داشته باشد.\nاین همان است که به هر خدامحور و پایبندی، ازجمله شما، وعده می‌دادند؛\nیعنی به همان‌ها که از ترس عذابِ نادیده، از خدای رحمان حساب بردند و با دلی رو‌آورنده به درگاه ما، پیشمان ‌آمدند.\nبا آرامش، قدم در بهشت بگذارید. این است روز جاودانگی.\nهرچه دلشان بخواهد، برایشان فراهم است. حتی بیشتر از حدّ تصورشان پیشمان هست\nچه ملت‌های زیادی را قبل از بت‌پرست‌های زمان تو نابود کردیم که خیره‌سرتر از آن‌ها بودند و کشورگشایی می‌کردند! وقت عذاب، راه پس‌وپیش داشتند؟!\nبله، در این‌همه، درس عبرتی است برای آن‌هایی که ذهنی باز دارند یا سراپا گوش می‌دهند.\nآسمان‌ها و زمین را و آنچه میان آن‌هاست، در طول شش مرحله آفریدیم و خستگی برایمان پیش نیامد.\nدر برابر حرف‌های بی‌ربط و آزاردهندۀ بت‌پرست‌ها صبوری کن و قبل از طلوع و غروب آفتاب، خدایت را از سرِ سپاس، به پاکی یاد کن.\nقسمتی از شب و بعد از نمازها هم، از سرِ سپاس، به پاکی یادش کن\nو گوش‌به‌زنگِ روزی باش که نِدادهنده، از همین نزدیکی‌ها، در شیپور قیامت بدمد!\nروزی که آن فریاد را همه واضح می‌شنوند! این است روز بیرون‌آمدن از قبرها\nماییم که زنده می‌کنیم و می‌میرانیم و به ما ختم می‌شود آخرعاقبتِ همه؛\nروزی که زمین می‌شکافد تا آن‌ها سریع از قبرها خارج شوند! این جمع‌کردنِ مردم برایمان راحت است.\nبله، ما بهتر می‌دانیم بت‌پرست‌ها چه می‌گویند. تو نمی‌توانی به‌زور مسلمانشان کنی. پس با قرآن، فقط به‌خود بیاور، به‌ویژه آنانی را که از هشدارهای من حساب می‌برند\nقسم به بادهای گرده‌افشان\nو به ابرهای پُربرف‌وباران\nو به‌کشتی‌های به‌آسانی در جریان\nو به فرشتگانِ تقسیم‌کنندۀ کارهای جهان\nکه آنچه به شما وعده می‌دهند، راستِ راست است\nو روز جزا حتماً اتفاق می‌افتد!\nقسم به آسمان با راه‌هایی برای رفت‌وآمد فرشتگان\nکه دربارۀ قرآن هردفعه یک چیز می‌گویید!\nآن‌که منحرف شده، از نورش محروم است.\nمرگ بر آن‌ها که دربارۀ قیامت گرفتار توهّم‌اند؛\nهمان‌هایی که در غفلت غوطه‌ورند.\nبه‌مسخره می‌پرسند: «پس روز قیامت کِی می‌آید؟!»\nروزی است که در آتش انداخته و سوزانده می‌شوند.\nبچشید عذابتان را! این همان است که آن را با عجله می‌خواستید.\nاما خودمراقبان در باغ‌هایی پردرخت و در کنار چشمه‌ساران مستقرند.\nعطایا و هدایای خدا را با کمال میل می‌گیرند؛ چون‌که آن‌ها قبل از این در دنیا نیکوکار بوده‌اند:\nکمتر شبی خواب می‌ماندند و نماز شب نمی‌خواندند.\nهمچنین، سحرگاهان مشغول استغفار می‌شدند\nو در اموالشان هم سهمی برای محروم و گدا کنار می‌گذاشتند.\nدر زمین، برای اهل یقین، نشانه‌هایی از یکتاییِ خداست.\nدر وجود خودتان هم. پس چرا چشم بینا ندارید؟!\nاسباب رزق‌وروزی‌تان و بهشتی که وعده داده می‌شوید، در آسمان است.\nبه صاحب آسمان و زمین قسم که این موضوع همان‌قدر واقعیت دارد که حرف‌زدنِ شما واقعی است.\nاکنون، چند مثال: داستان فرشتگان بزرگواری که مهمان ابراهیم شدند، به گوشَت خورده؟\nوارد خانه‌اش شدند و سلام کردند. جواب سلامشان را داد و پیش خودش گفت: «غریبه‌اند انگار!»\nبعد، آهسته پیش همسرش رفت و گوسالۀ چاق و بریانی آماده کرد.\nغذا را جلویشان گذاشت و گفت: «میل نمی‌فرمایید؟»\nوقتی دید نمی‌خورند، از آنان ترسی به دلش افتاد! گفتند: «نترس!» و به تولد پسری دانا مژده‌اش دادند\nهمسرش با حالِ به‌هم‌ریخته جلو آمد. بر صورت خودش زد و گفت: «پیرزنی نازا و بچه؟!»\nگفتند: «همین‌طور است که می‌گویی؛ ولی خب خدا گفته! آخر، فقط اوست کاردرست دانا.»\nپرسید: «مأموریت اصلی‌تان چیست، ای فرستاده‌های خدا؟»\nگفتند: «ما را سروقت جماعتی گناهکار فرستاده‌اند\nتا با گِل‌هایی سفت سنگ‌بارانشان کنیم؛\nگِل‌هایی که پیش خدا برای تجاوزکاران نشانه‌گذاری شده‌اند و دقیقاً به هدف می‌خورند!»\nبعد از جریاناتی، مؤمنان شهر را خارج کردیم؛\nبماند که آنجا جز یک خانوادۀ مسلمان پیدا نکردیم: همان خانوادۀ لوط.\nدر آن شهر آثاری باقی گذاشته‌ایم، برای کسانی که از عذاب زجرآور می‌ترسند.\nدر قصۀ موسی هم درس عبرتی است. او را با معجزه‌هایی روشن به‌سوی فرعون فرستادیم؛\nولی فرعون و ارکان دولتش سرپیچی کردند و گفتند: «یا جادوگر است یا دیوانه!»\nپس او و سپاهیانش را گرفتیم و به دریا ریختیم. بله، او مستحق هر سرزنشی بود.\nدر قصۀ قوم عاد هم: تندبادی ویرانگر سراغشان فرستادیم؛\nتندبادی که به هرچه می‌وزید، آن را مثل استخوانی پوک و پوسیده می‌کرد!\nدر قصۀ قوم ثمود هم: به آن‌ها گفته شد: «برای مدتی کوتاه، فرصت دارید از زندگی برخوردار شوید.»\nولی باز هم متکبرانه از فرمان خدا سرپیچی کردند و دست‌آخر درحالی‌که بُهت‌زده نگاه می‌کردند، صاعقه‌ای مرگ‌بار فرا گرفتشان!\nآنگاه نه فرصت فرار پیدا کردند و نه فرصت دفاع از خود!\nالبته پیش از آن‌هم قوم نوح را نابود کردیم؛ چون آن‌ها مردمی منحرف بودند.\nآسمان را به‌دست قدرت خود برافراشتیم و آن را دائم گسترش می‌دهیم.\nزمین را پهن کردیم و برای زندگی، خوب آماده‌اش ساختیم!\nموجودات را دوقطبی آفریدیم: مثبت و منفی یا نر و ماده. شاید به‌خودتان بیایید.\nاز بی‌دینی به‌سوی خدا فرار کنید که من از طرف او برایتان هشداردهنده‌ای باصراحتم.\nهم‌ردیف خدا به معبود دیگری قائل نباشید که من از طرف او برایتان هشداردهنده‌ای باصراحتم.\nتا بوده همین بوده: کسانی هم که قبل از این‌ها بودند، ‌برای راهنمایی‌‌شان هر پیامبری آمد، می‌گفتند: «یا جادوگر است یا‌دیوانه!»\nنکند این حرف‌ها را نسل‌به‌نسل به هم سفارش کرده بودند؟! نه، بلکه جماعتی سرکش بودند.\nاز آن‌ها رو بگردان که با این کار، مستحق سرزنش نیستی.\nکماکان همه را به‌خود بیاور؛ گرچه این به‌خودآوردن فقط به‌درد مؤمنان می‌خورَد\nجن و اِنس را آفریدم، فقط برای اینکه مرا بندگی کنند.\nنه از آن‌ها رزق‌وروزی می‌خواهم، نه می‌خواهم که به من غذا بدهند؛\nچون فقط خدا روزی‌دهنده است و قدرتمند و نیرومند.\nکسانی که با ترک بندگی، به خودشان بد می‌کنند، حتماً سهمی از عذاب دارند، مانند هم‌فکرانشان در اقوام گذشته. پس دیگر آن را با عجله از من نخواهند!\nوای بر کسانی که باور نمی‌کنند روز قیامتی را که به آن‌ها وعده می‌دهند!\nقسم به کوه طور،\nقسم به تورات، آن کتاب نوشته‌شده\nبر پوست‌های صیقل‌خورده!\nقسم به خانۀ آبادشده،\nقسم به آسمان، آن سقف برافراشته،\nقسم به دریاهای برافروخته\nکه عذاب خدا اتفاق می‌افتد.\nچیزی هم جلودارش نیست؛\nروزی که آسمان به‌سرعت به جنب‌وجوش دربیاید\nو کوه‌ها به‌شدت به حرکت دربیاید!\nآن روز، وای بر کسانی که قیامت را دروغ می‌دانستند؛\nهمان‌ها که سرگرم غوطه‌خوردن در عقاید پوچشان بودند!\nهمان روزی که با خشونت به‌طرف آتش جهنم کشانده می‌شوند.\nاین همان آتشی است که آن را دروغ می‌دانستید!\nاین هم جادوجنبل است؟! نمی‌بینید هنوز؟!\nدر این آتش بسوزید و بریان شوید! چه صبر کنید چه نکنید، فرقی به حالتان ندارد؛ چون فقط با همان کارهایی مجازات می‌شوید که دائم مشغولش بودید\nازآن‌سو، خودمراقبان در باغ‌هایی پردرخت‌اند و در نازونعمت.\nاز عطایا و هدایای خدا خوش‌وخرّم‌اند. خدا از عذاب سوزان جهنم حفظشان می‌کند.\nبه‌پاس کارهای خوبتان، بخورید و بنوشید: نوش جانتان!\nلَم داده‌اند روی تخت‌هایی چیده‌شده در کنارِ هم و با همسرانی زیباچشم همنشینشان می‌کنیم.\nبچه‌های چنین مؤمنانی را که از نظر اعتقادی با والدینشان هم‌مسیرند، در بهشت به آن‌ها ملحق می‌کنیم؛ هرچند ایمان بچه‌ها ضعیف‌تر باشد. از کارهای خوب پدران و مادران هم چیزی کم نمی‌کنیم. در ضمن، هرکسی گیرِ کارهای خودش است!\nپی‌درپی، به بهشتیان انواع میوه و گوشت که باب میلشان باشد، می‌دهیم\nآنجا پیاله‌های شرابی را دست‌به‌دست می‌کنند که با خوردنش نه عربده می‌کشند و نه خمار می‌شوند.\nخدمتکارانی دارند که پروانه‌وار دورشان می‌چرخند: انگار مرواریدی در صدف‌اند!\nبهشتیان به هم رو می‌کنند و از گذشتۀ هم می‌پرسند.\nمی‌گویند: «ما در دنیا، به خوشبختی خانوادۀ خودمان امیدوار بودیم.\nخدا هم با ملحق‌کردنشان به ما، بر ما منّت گذاشت و از عذاب جانگداز نجاتمان داد.\nما در دنیا او را صدا می‌زدیم که او خوب و مهربان است.»\nپیامبر! مردم را به‌خودشان بیاور که تو، به‌لطف خدا، نه کاهنیو نه دیوانه.\nبلکه می‌گویند: «او خیال‌بافی است که چشم‌به‌راهیم دچار حادثه‌ای مرگ‌بار بشود!»\nبگو: «چشم‌به‌راه باشید که من هم با شما چشم‌به‌راه نابودی‌تان هستم.»\nآیاعقل‌هایشان وادارشان می‌کند به این یاوه‌گویی‌ها؟! یا اینکه جماعتی سرکش‌اند؟!\nیک بار هم می‌گویند: «قرآن را از خودش ساخته!» نه، اصلاً نمی‌خواهند ایمان بیاورند.\nاگر راست می‌گویند، سخنی مثل قرآن بیاورند!\nمگر تافتۀ جدابافته‌اند که پیامبر نخواهند؟! یا خودشان خالق خودشان‌اند که بی‌صاحب باشند؟!\nآسمان‌ها و زمین را مگر آن‌ها آفریده‌اند که سرکشی می‌کنند؟! نه، اصلاً نمی‌خواهند باور کنند.\nمگر گنجینه‌های رحمت خدا پیش آن‌هاست یا کاره‌ای هستند که بخواهند تو پیامبر باشی یا نباشی؟!\nمگر نردبانی دارند که از بالایش خبرهای وحی را شنود کنند؟! اگر این‌طور است، شنودکنندۀ آن‌ها باید دلیل واضحی بر ادعایش بیاورد\nسهم خدا دختر است و سهم شما پسر؟!\nمگر مزدی از آن‌ها خواسته‌ای که از پرداختش کمر خم کرده باشند؟!\nمگر علم غیب پیش آن‌هاست که حرف‌هایشان را دربارۀ تو از رویش می‌نویسند؟!\nنکند می‌خواهند نیرنگی بزنند؟! ولی این قبیل بی‌دین‌ها خودشان نیرنگ‌خورده‌‌اند!\nمگر معبودی جز خدا دارند؟! خدا مبرّاست از معبودهایشان.\nحتی اگر ببینند شهاب‌سنگ‌هایی از آسمان بر سرشان فرود می‌آید، باز ایمان نمی‌آورند و می‌گویند: «این ابری متراکم است!»\nپس به‌حال خودشان رهایشان کن تا با روزی روبه‌رو شوند که در آن هلاک می‌شوند\nروزی که نیرنگشان هیچ به‌دردشان نمی‌خورد و به آن‌ها کمک نمی‌شود!\nالبته، جز عذاب آخرت، برای چنین بدکارهایی عذاب دیگری در پیش است؛ ولی بیشترشان متوجه نیستند.\nدر راه ابلاغ حکم خدایت صبوری کن که تو تحت نظارت و حمایت مایی. وقتی هم که بلند می‌شوی، خدا را از سرِ سپاس، به پاکی یاد کن.\nهمچنین، قسمتی از شب به پاکی یادش کن و بعد از غروب ستارگان هم.\nبه غروب ستارگان قسم\nکه همشهری‌تان، محمد، نه گمراه است و نه منحرف\nدل‌بخواهی هم حرف نمی‌زند!\nوقتِ رساندن پیام خدا، حرف‌هایش فقط آیه‌هایی است که وحی می‌شود\nخدای پُرتوان در معراج یادش داده\nمحمد با تشریفاتی خاص به بالاها رفت\nو در بلندترین افق ایستاد.\nبعد، نزدیک و نزدیک‌تر شد...\nتا آنکه به یکقدمی خدا رسید یا حتی نزدیک‌تر!\nو بعد، خدا آنچه قرار بود به بنده‌اش وحی‌کند، وحی‌کرد\nآنچه دلِ پیامبر دید، دروغ ندید.\nآیا با او جرّوبحث می‌کنید دربارۀ آنچه دید؟!\nالبته یک بارِ دیگر هم خدا را دیده بود:\nکنار درخت سِدری که در انتهای آسمان‌ها بود!\nدر ضمن، بهشت همان جا بود.\nهمان وقت که هاله‌ای از نور و سُرور، درخت سِدر را پوشانده بود!\nچشم پیامبر کم و زیاد ندید.\nاو چند نشانۀ بزرگ خدا را دید.\nحال به‌نظر شما آیا بت لات و عُزّیٰ\nو سومی، یعنی منات، می‌توانند از این کارها بکنند؟!\nآیا سهم شما پسر است و سهم خدا دختر؟! و این بت‌ها را نماد دخترهای خدا می‌دانید؟!\nاینکه تقسیمی ناعادلانه شد!\nاین‌‌ها بت‌های بی‌جانی‌اند که شما و پدرانتان به‌دروغ نام خدایان رویشان گذاشته‌اید و خدا هم دلیلی بر درستیِ حرفتان نفرستاده است. با آنکه راهنمایی خدا سراغشان آمده، آن‌ها فقط دنباله‌روِ خیالات خودشان و خواسته‌های دلشان‌اند.\nمگر انسان به هرچه آرزو کند می‌رسد که بت‌پرست‌ها آرزوی شفاعت فرشتگان را دارند؟!\nدرصورتی‌که دنیا و آخرت در اختیار خداست.\nچه فرشتگان زیادی در آسمان‌ها هستند که شفاعتشان فقط به‌درد آن‌هایی می‌خورَد که خدا بخواهد و دینشان را بپسندد.\nکسانی که آخرت را باور ندارند، روی فرشتگان نام می‌گذارند، آن‌هم نام‌های زنانه، تا بگویند آنان دختر خدایند!\nدلیلی بر ادعایشان ندارند و فقط دنباله‌روِ خیالات‌اند! ولی خیال‌بافی اصلاً به‌درد شناخت حقیقت نمی‌خورد.\nپس اعتنا نکن به آن‌هایی که از یاد من رو‌می‌گردانند و جز زندگی دنیا چیزی نمی‌خواهند.\nهدفشان از علم‌آموزی فقط رسیدن به رفاه و راحتی دنیاست! البته خدا بهتر می‌داند حال آن‌هایی را که از راهش به‌در شده‌اند یا در راه درست قرار دارند.\nآنچه در آسمان‌ها و زمین است، فقط مال خداست تا دست‌آخر، بدکارها را به‌سزای کارهایشان برساند و نیکوکاران را پاداشی خوب‌تر از کارهایشان عطا کند؛\nهمانانی که از گناهان بزرگ و کارهای زشت کاملاً فاصله می‌گیرند، جز گناهانی که اتفاقی از آنان سر می‌زند. البته سفرۀ آمرزش خدا گسترده است.او بیشتر از هرکسی احوالتان را می‌داند: از وقتی روی زمین به‌وجودتان آورد و از وقتی در شکم مادرانتان زندگی جنینی داشتید. پس خودستایی نکنید؛ چون او بهتر می‌داند حالِ آنانی را که مراقب رفتارشان‌اند.\nنظرت چیست دربارۀ کسی که از کمک در راه خدا دست کشیده؟!\nکمکی می‌کند؛ ولی ادامه نمی‌دهد.\nمگر علم غیب دارد که با این کمک‌کردن‌ها فقیر می‌شود؟!\nمگر از آنچه در کتاب موسی است، باخبر نشده؟!\nیا در کتاب ابراهیم که حق بندگی را ادا کرد؟!\nیعنی این‌ها: کسی بار گناه کسی را به‌دوش نمی‌کشد.\nانسان جز از تلاش خودش بهره نمی‌برد.\nبالاخره تلاشش دیده می‌شود\nو در برابر تلاشش به او به‌طور کامل جزا داده می‌شود.\nپایان هر چیزی هم به خدا ختم می‌شود.\nاوست که می‌خندانَد و می‌گریانَد\nاوست که می‌میرانَد و دوباره زنده می‌کند.\nاوست که دختر و پسر را می‌آفریند،\nاز ذره‌ای ناچیز که در رحِم مادر قرار می‌گیرد\nاوست که جهانِ دیگر را حتماً پدید می‌آورَد.\nاوست که بی‌نیاز می‌کند و سرمایه می‌بخشد.\nاوست که ستارۀ شباهنگ را تدبیر می‌کند.\nاوست که نسل اولِ قوم عاد را نابود کرد\nو قوم ثمود را هم و کسی از بی‌دین‌هایشان را باقی نگذاشت\nقبل از عاد و ثمود هم، قوم نوح را. این‌ها ستمکارتر و سرکش‌تر از آن دو قوم بودند.\nشهرهای زیرورو شدۀ قوم لوط را هم خدا در هم کوبید\nو با عذابی شدید احاطه‌شان کرد!\nحال، آی انسان، به کدام‌یک از نعمت‌های خدا شک داری؟!\nمحمد هم، هشداردهنده‌ای است از جنس هشداردهنده‌های گذشته.\nقیامت نزدیک و نزدیک‌تر می‌شود!\nجز خدا کسی برطرف‌کنندۀ سختی‌های قیامت نیست\nآیا از این حرف‌ها تعجب می‌کنید\nو با گردنکشی، به آن می‌خندید\nو به‌حال خودتان گریه نمی‌کنید؟!\nپس با این اوضاع، در برابر خدا سجده کنید و او را بپرستید.\nماه شکافت و همین نشانه‌ای است که قیامت خیلی نزدیک شده.\nالبته بت‌پرست‌ها هر معجزه‌ای ببینند، رو برمی‌گردانند و می‌گویند: «این همان جادوی همیشگی است!»\nپیامبر و معجزه‌هایش را دروغ می‌دانند و تابع میل خودشان هستند؛ درحالی‌که ماه همیشه پشت ابر نمی‌ماند!\nاز اخبار مردم گذشته و حوادث قیامت، آن مقداری که مایۀ عبرت باشد، حتماً به گوششان خورده است:\nهمان پندهای حکیمانه و بی‌نقص؛ اما این هشدارها بی‌فایده است.\nاز آن‌ها رو بگردان و منتظر روزی باش که احضارکننده‌ای صدایشان می‌زند به پای میزِ دشوار محاکمه!\nدرحالی‌که خواری در چشم‌هایشان موج می‌زند، از گورها بیرون می‌آیند، مثل ملخ‌های پراکنده!\nدرحالی‌که گردن‌هایشان را به جلو کشیده‌اند، به‌طرف احضارکننده می‌دوند! بی‌دین‌ها می‌گویند: «این روزی نفس‌گیر است.»\nقبل از آن‌ها هم، قوم نوح انگ دروغگویی زدند؛ یعنی بنده‌مان نوح را دروغگو دانستند و گفتند: «دیوانه است و جن‌زده!»\nنوح هم به خدا عرض کرد: «من دیگر به‌تنگ آمده‌ام. به فریادم برس!»\nپس درهای آسمان را به روی بارانی سیل‌آسا گشودیم\nو چشمه‌های فراوانی از زمین جوشاندیم تا اینکه آب‌های زمین و آسمان برای سیلابی ویرانگر که حتمی شده بود، به‌هم پیوست!\nاو را بر کشتی عظیمِ ساخته‌شده از الوار و میخ سوار کردیم.\nکشتی زیر نظر ما می‌رفت. این پاداش پیامبری بود که باورش نکردند.\nالبته بقایای آن کشتی را حفظ کردیم تا درس عبرتی باشد. کسی هست به خودش بیاید؟!\nخب، چطور بود هشدارها و عذاب من؟!\nقرآن را ساده کرده‌ایم، برای به‌خودآمدن. کسی هست به خودش بیاید؟!\nمردم عاد هم پیامبرشان را دروغگو دانستند. خب، چطور بود هشدارها و عذاب من؟!\nچند روز نحس، ما تندبادی سرد و استخوان‌سوز سروقتشان فرستادیم\nآن مردم تنومند را از جا می‌کند و به هوا پرت می‌کرد، انگار تنه‌های نخلِ ریشه‌کن‌شده‌اند!\nخب، چطور بود هشدارها و عذاب من؟!\nقرآن را ساده کرده‌ایم، برای به‌خودآمدن. کسی هست به خودش بیاید؟!\nمردم ثمود هم، هشداردهنده‌ها را دروغگو دانستند\nو گفتند: «یعنی بیفتیم دنبال بشری بی‌کس‌وکار از جنس خودمان؟! دراین‌صورت، سر از گمراهی و دیوانگی درمی‌آوریم!\nاز میان ما فقط بر او وحی شده؟! بلکه او دروغگویی بُلهوس است!»\nولی فردایی نزدیک خواهند فهمید که دروغگوی بُلهوس کیست!\nبه صالح گفتیم: «ما برای امتحان‌کردنشان ماده‌شتری می‌فرستیم. منتظر عکس‌العملشان باش و صبر کن.\nبه آن‌ها خبر بده: آب چشمه بین آن‌ها و ماده‌شتر تقسیم شده است. هریک سرِ نوبت خودش حاضر بشود.»\nولی یکی از اشرارشان را برای کشتن آن شتر صدا زدند. او دست‌به‌کار شد و آن را از پا درآورد!\nخب، چطور بود هشدارها و عذاب من؟!\nما فقط بر سرشان یک غرّش وحشت‌زا کشیدیم و آن‌ها مثل علوفۀ دامداران شدند!\nقرآن را ساده کرده‌ایم، برای به‌خودآمدن. کسی هست به خودش بیاید؟!\nقوم لوط هم هشداردهنده‌ها را دروغگو دانستند.\nما بر سرشان طوفان شن فرستادیم؛ جز بر سر خانوادۀ لوط که دم صبح نجاتشان دادیم\nتا نعمتی باشد از طرف ما. هرکه شکر کند، این‌طور پاداشش می‌دهیم.\nالبته لوط مردمش را به مجازات شدید ما هشدار داد؛ ولی آن‌ها در برابر هشدارها جبهه گرفتند\nو از لوط خواستند با مهمانانش رابطۀ نامشروع داشته باشند! ما چشم‌های آن مردم را کور کردیم و گفتیم: «بچشید عذاب و انتقامم را!...»\nدم صبح هم، عذاب اصلی سراغشان آمد.\n«... بچشید عذاب و انتقامم را!»\nقرآن را ساده کرده‌ایم، برای به‌خودآمدن. کسی هست به خودش بیاید؟!\nهشدارهایمان به فرعونیان هم رسید.\nولی همۀ معجزه‌هایمان را دروغ دانستند. ما هم در هیبتِ شکست‌ناپذیرِ قدرتمندی گرفتار عذابشان کردیم.\nآیا خون بی‌دین‌های شما رنگین‌تر از خون آن ملت‌های گذشته است؟! یا برایتان امان‌نامه‌ای در کتاب‌های آسمانی هست؟!\nتازه، می‌گویند: «ما همه با هَمیم و پیروزیم.»\nاما جمعشان در جنگ بَدر به‌همین زودی‌ها شکست می‌خورند و پا به فرار می‌گذارند!\nتازه، وعده‌گاهشان قیامت است و قیامت مصیبت‌بارتر و تلخ‌تر است.\nبله، گناهکارها راه بهشت را گم کرده‌اند و گرفتار جهنمِ شعله‌ورند!\nروزی که آن‌ها را به‌رواُفتاده، در آتش، این‌طرف و آن‌طرف می‌کشانند: «بچشید سوزش تماس با آتش را!»\nما هر چیزی را به‌اندازه آفریده‌ایم.\nکار ما در آفرینش موجودات فقط به یک اشارۀ چشم است.\nشک نکنید که امثال شما را نیست‌ونابود کردیم. کسی هست به خودش بیاید؟!\nهر کاری کرده‌اند، در نامۀ اعمالشان ثبت است.\nبله، هر کار کوچک و بزرگی نوشته می‌شود.\nخودمراقبان در باغ‌هایی پردرخت و کنار نهرهایی پرآب‌اند،\nدر جایگاهی واقعی و عالی، در پیشگاه فرمانروایی بااقتدار.\nخدای رحمان\nقرآن را یاد می‌دهد،\nانسان را می‌آفریند\nو به او حرف‌زدن می‌آموزد.\nخورشید و ماه با حسابی دقیق می‌گردند\nو گیاهان و درختان در برابر خدا سجده می‌کنند.\nخدا آسمان را برافراشته و وسایل اندازه‌گیری را وضع کرده است\nتا شما در کشیدن کالاها کم‌وزیاد نکنید\nو دقیق بکِشید و با دست‌کاریِ ترازوها کم نفروشید.\nزمین را هم برای زندگی‌کردنِ مردم آماده کرده است.\nدر آن میوه‌های گوناگون پیدا می‌شود و نخل‌های خرما با شکوفه‌های فراوان\nو دانه‌های سبوس‌دار و گیاهان خوش‌بو.\nخب، شما جن و اِنس، کدام‌یک از نعمت‌های خدا را انکار می‌کنید؟!\nنخستین انسان را از گل‌ولای خشکیدۀ سفال‌مانندی آفرید\nو نخستین جن را از شعله‌های رنگارنگِ آتش آفرید.\nخب، کدام‌یک از نعمت‌های خدا را انکار می‌کنید؟!\nاو صاحب مشرق‌ها و مغرب‌ها است.\nخب، کدام‌یک از نعمت‌های خدا را انکار می‌کنید؟!\nدریای شور و شیرین را کنارِ هم می‌آورد؛\nاما بینشان انگار دیواری است که تا مدتی مخلوط نمی‌شوند.\nخب، کدام‌یک از نعمت‌های خدا را انکار می‌کنید؟!\nاز هر دو دریا مروارید و مرجان بیرون می‌آید.\nخب، کدام‌یک از نعمت‌های خدا را انکار می‌کنید؟!\nمالِ اوست کشتی‌های غول‌پیکری که در دریاها بادبان برافراشته‌اند.\nخب، کدام‌یک از نعمت‌های خدا را انکار می‌کنید؟!\nهرکه در زمین است از بین می‌رود\nو فقط جلوۀ باشکوه و ارجمند خدا باقى مى‌ماند.\nخب، کدام‌یک از نعمت‌های خدا را انکار می‌کنید؟!\nهرکه در آسمان‌ها و زمین است نیازهایش را از او می‌خواهد. هر لحظه، او به کاری تازه مشغول است\nخب، کدام‌یک از نعمت‌های خدا را انکار می‌کنید؟!\nای جن و اِنس، به حساب‌وکتابتان خواهیم رسید!\nخب، کدام‌یک از نعمت‌های خدا را انکار می‌کنید؟!\nای جماعت جن و اِنس، در قیامت اگر می‌توانید با عبور از مرزهای آسمان‌ها و زمین از دست خدا فرار کنید، خب فرار کنید! اما نمی‌توانید، مگر اینکه نیرویی شگفت‌انگیز داشته باشید.\nخب، کدام‌یک از نعمت‌های خدا را انکار می‌کنید؟!\nآن روز، زبانه‌ای از آتش و دود بر سرتان فرو می‌ریزند و نمی‌توانید از خودتان دفاع کنید\nخب، کدام‌یک از نعمت‌های خدا را انکار می‌کنید؟!\nوقتی آسمان مثل روغنی که غُل می‌خورد، به‌هم بریزد...\nخب، کدام‌یک از نعمت‌های خدا را انکار می‌کنید؟!\n... هیچ جن و اِنسی به‌جای دیگری مؤاخذه نمی‌شود...\nخب، کدام‌یک از نعمت‌های خدا را انکار می‌کنید؟!\n... گناهکارها را می‌شود از قیافه‌هایشان شناخت! آن‌ها را از موهای جلوی سر و از پاها می‌گیرند و در جهنم پرتشان می‌کنند!\nخب، کدام‌یک از نعمت‌های خدا را انکار می‌کنید؟!\nاین همان جهنمی است که گناهکارها آن را دروغ می‌دانستند؛\nولی حالا بین آتشی سوزان و آبی جوشان در رفت‌وآمدند!\nخب، کدام‌یک از نعمت‌های خدا را انکار می‌کنید؟!\nهرکه از روبه‌روشدن با خدا بترسد، باغ‌هایی پردرخت نصیبش می‌شود...\nخب، کدام‌یک از نعمت‌های خدا را انکار می‌کنید؟!\n... با شاخ‌وبرگ فراوان.\nخب، کدام‌یک از نعمت‌های خدا را انکار می‌کنید؟!\nچشمه‌هایی زلال در آن‌ها در جریان است\nخب، کدام‌یک از نعمت‌های خدا را انکار می‌کنید؟!\nانواع میوه‌های خوش‌مزه در آن‌ها پیدا می‌شود.\nخب، کدام‌یک از نعمت‌های خدا را انکار می‌کنید؟!\nلَم داده‌اند بر بسترهایی که حتی آسترش هم از ابریشم نرم‌ونازک است. میوه‌های آن باغ‌ها همیشه در دسترس است.\nخب، کدام‌یک از نعمت‌های خدا را انکار می‌کنید؟!\nدر آن بستر‌ها، دلبرانی‌اند خمارچشم که دست هیچ جن و اِنسی پیش از اینان به آنان نرسیده است...\nخب، کدام‌یک از نعمت‌های خدا را انکار می‌کنید؟!\n... انگار که یاقوت‌اند و مرجان.\nخب، کدام‌یک از نعمت‌های خدا را انکار می‌کنید؟!\nجواب خوبی جز خوبی است؟!\nخب، کدام‌یک از نعمت‌های خدا را انکار می‌کنید؟!\nدر مرتبۀ پایین‌تر از آن باغ‌های بهشتی، باغ‌های زیبای دیگری هم هست...\nخب، کدام‌یک از نعمت‌های خدا را انکار می‌کنید؟!\n... در نهایتِ سرسبزی‌اند و خرّمی.\nخب، کدام‌یک از نعمت‌های خدا را انکار می‌کنید؟!\nدر آن‌ها چشمه‌هایی گوارا در حال فوران است.\nخب، کدام‌یک از نعمت‌های خدا را انکار می‌کنید؟!\nدر آن‌ها میوه‌های فراوان یافت می‌شود، ازجمله انواع خرما و انار.\nخب، کدام‌یک از نعمت‌های خدا را انکار می‌کنید؟!\nدر آن‌ها همسرانی‌اند نیکوسیرت و زیباصورت...\nخب، کدام‌یک از نعمت‌های خدا را انکار می‌کنید؟!\n... حوریانی در حجله‌ها که فقط منتظر وصالِ همسرانشان هستند.\nخب، کدام‌یک از نعمت‌های خدا را انکار می‌کنید؟!\nدست هیچ جن و اِنسی پیش از اینان به آنان نرسیده است.\nخب، کدام‌یک از نعمت‌های خدا را انکار می‌کنید؟!\nلَم داده‌اند بر بالش‌هایی نرم و بسترهایی گرم.\nخب، کدام‌یک از نعمت‌های خدا را انکار می‌کنید؟!\nپربرکت است نام خدای باشکوه و ارجمند!\nقیامت که شروع شود،\nدیگر ‌کسی نمی‌تواند انکارش کند یا در وقوعش شک کند؛\nچون‌که عالَم را زیرورو می‌کند!\nهمان‌وقت که زمین به‌شدت به لرزه درمی‌آید\nو کوه‌ها کاملاً متلاشی می‌شود\nو به‌صورت گرد و غبار‌ درمی‌آید،\nشما سه گروه می‌شوید:\nگروهی اهل سعادت و خوشبختی، چه مردم خوشبختی!\nگروهی اهل شقاوت و بدبختی، چه مردم بدبختی!\nو گروه پیشتازِ پیشتازان\nکه بندگان نزدیک‌ به ‌خدا و مقربان‌اند.\nدر باغ‌های پُرنازونعمت جای می‌گیرند.\nخیلی‌شان از گذشتگان‌اند\nو کمی هم از آیندگان!\nبر تخت‌هایی جواهرنشان،\nروبه‌روی هم لَم می‌دهند.\nخدمتکارانی دست‌به‌سینه، پروانه‌وار دورشان می‌گردند\nبا جام‌هایی بلورین و کوزه‌هایی زرین و پیاله‌هایی لبالب از شراب بهشتی.\nدر این نوشانوش، سردرد نمی‌گیرند و بی‌شراب هم نمی‌مانند.\nخدمتکارانی دیگر، با هر میوه‌ای که آنان بخواهند\nو با گوشت هر پرنده‌ای که باب میلشان باشد، اطرافشان در چرخش‌اند.\nحوریانی زیباچشم انتظارشان را می‌کشند\nکه از زیبایی همچون مروارید در صدف‌اند.\nاین‌ها به‌پاس کارهای خوبی است که می‌کردند.\nدر آنجا نه حرف بی‌فایده‌ای می‌شنوند و نه تهمت و غیبتی.\nهرچه به گوش می‌رسد، آرامش‌دهنده است و تسلّی‌بخش.\nاما اهل سعادت و خوشبختی، چه مردم خوشبختی:\nدر کنار درختان کُنار بی‌خار\nو درختان موز پُربرگ‌وبار\nو زیر سایه‌های پایدار\nو آب و آبشار\nو میوه‌های بسیار\nدر دسترس و همیشه به‌بار.\nهمنشین‌اند با همسرانی باوقار\nکه پدیده‌هایی‌اند شاهکار،\nدوشیزه‌اند هر بار\nو همسردوستانی‌اند جوان‌رخسار.\nهمۀ این‌هاست برای سعادتمندان.\nخیلی‌شان از گذشتگان‌اند\nو خیلی‌شان از آیندگان.\nاما اهل شقاوت و بدبختی، چه مردمِ بدبختی:\nهستند در میان بادی سوزان و آبی جوشان\nو دود سیاهی چون سایبان\nکه نه خنک است و نه فایده‌رسان.\nآن‌ها قبل از این، مرفّهانی بی‌درد بودند\nو همیشه بر اطاعت از غیرخدا اصرار داشتند.\nدائم می‌گفتند: «بعد از اینکه مردیم و مشتی خاک و استخوان شدیم، یعنی باز واقعاً زنده می‌شویم؟!\nنیاکانمان چطور؟!»\nبگو: «به‌یقین، همۀ انسان‌ها را از اولین تا آخرین،\nدر وعدۀ دیدار روز قیامت، جمع می‌کنند.\nدر آن روز، شما ای ‌گمراهانِ انکارکنندۀ همه چیز،\nحتماً از درخت زقّوم می‌خورید\nو شکم‌هایتان را از آن پر می‌کنید\nو بلافاصله، همچون شتران عطش‌زده، مجبور می‌شوید\nاز آبی جوشان بنوشید!\nاین است شیوۀ پذیرایی از آن‌ها در روز جزا!\nماییم که شما را آفریده‌ایم. چرا حرفمان را دربارۀ معاد نمی‌پذیرید‍؟!\nآیا دربارۀ بچه‌دارشدنِ خودتان فکر کرده‌اید؟!\nشما فرزند را به‌شکل انسانی کامل می‌آفرینید یا ما؟!\nمرگ را هم ما میانتان گذاشته‌ایم. نه اینکه قادر به ادامه‌دادن حیاتتان نباشیم؛\nبلکه می‌خواهیم کسان دیگری را به‌جایتان بیاوریم. شما را هم در عالمی دیگر، دوباره زنده می‌کنیم که از ویژگی‌هایش ‌خبری ندارید.\nالبته از جزئیات آفرینشِ نخستین خبر دارید. پس چرا به‌خودتان نمی‌آیید؟!\nآیا به آنچه می‌کارید، توجه کرده‌اید؟!\nشما آن را می‌رویانید یا ما؟!\nاگر می‌خواستیم، آن‌چنان به خس‌وخاشاک تبدیلش می‌کردیم که خوشی را فراموش کنید\nو بگویید: «ما خسارت‌ دیدیم!\nبلکه بدتر، بدبخت شدیم!\nآیا به آب گوارایی که می‌نوشید، دقت کرده‌اید؟!\nشما آن‌را از ابرها فرو می‌فرستید یا ما؟!\nاگر می‌خواستیم، تلخ ‌و شورش می‌کردیم. پس چرا شکر نمی‌کنید؟!\nآیا به آتشی‌که روشن می‌کنید، نظر انداخته‌اید؟!\nشما درختش را می‌رویانید یا ما؟!\nما آن را یادآور آتش جهنم قرار داده‌ایم و وسیله‌ای برای استفادۀ مسافران.\nحال که چنین است، اسم خدای بزرگ‌مرتبه‌ات را به پاکی یاد کن.\nنمی‌خواهم قسم بخورم به جایگاه فلکی ستارگان.\nحواستان نیست؛ وگرنه این قسم خیلی مهم است.\nولی بدانید قرآن کتابی ارزشمند است.\nاصل آن در کتابی پوشیده و مصون از هرگونه تغییر است.\nجز پاک‌شدگانِ از آلودگی‌ها به حقایقش دسترسی ندارند.\nقرآن را خدای جهانیان فرستاده است.\nقرآنِ با چنین ‌اوصافی را سرسری می‌گیرید؟!\nچرا خیال می‌کنید از انکارکردنش بهره‌ای می‌برید؟!\nمی‌گویید مرگ در ‌دست خدا نیست؟! وقتی جان کسی به گلو می‌رسد،\nشما در آن‌لحظه فقط تماشا می‌کنید.\nما از شما به آن فرد نزدیک‌تریم؛ ولی حضور ما را متوجه نمی‌شوید.\nپس اگر راست می‌گویید که حساب‌وکتابی در کار نیست،\nچرا جانش را به‌بدنش برنمی‌گردانید؟!\nبدانید ما جانش را می‌گیریم و حساب‌وکتاب هم در کار است: اگر از نزدیکان به خدا باشد،\nهمۀ وجودش، رفاه و راحتی و بهشت پُرنازونعمت خواهد بود\nو اگر از سعادتمندان باشد،\nبه او می‌گویند: «درود مردم سعادتمند نثارت باد!»\nاگر هم از انکارکننده‌های گمراه باشد،\nبا آبی جوشان از او پذیرایی می‌کنند\nو سرانجامش سرخ‌وسوخته‌شدن در جهنم است.\nبه‌راستی، این مطالب همگی عین حقیقت است؛\nپس اسم خدای بزرگ‌مرتبه‌ات را به پاکی یاد کن.\nآنچه در آسمان‌ها و زمین است، مشغول تسبیح خداست و اوست شکست‌ناپذیرِ کاردرست.\nفرمانرواییِ آسمان‌ها و زمین فقط مال اوست. هم‌اوست که زنده می‌کند و می‌میراند و او از عهدۀ هر کاری برمی‌آید.\nاو قبل از همه بوده و بعد از همه هم خواهد بود. از همه آشکارتر است و در‌عین‌حال از همه هم مخفی‌تر! او هر چیزى را می‌داند.\n‌اوست کسی که آسمان‌ها و زمین را در طول شش مرحله آفرید. آن‌وقت، بر مقام فرمانرواییِ جهان تکیه زد. همه را می‌داند: آنچه در زمین فرو می‌رود و آنچه از زمین خارج می‌شود و آنچه از آسمان فرو می‌آید و آنچه به آسمان بالا می‌رود. هر جا باشید، با شماست. بله، خدا کارهایتان را می‌بیند.\nفرمانرواییِ آسمان‌ها و زمین فقط مال اوست و همۀ کارها به او ختم می‌شود.\nدر طول سال، مدتی شب‌ها را بلند و روزها را کوتاه می‌کند و مدتی روزها را بلند و شب‌ها را کوتاه. او می‌داند هرچه را در دل‌ها می‌گذرد.\nنقش ایمان به خدا و رسولش را در زندگی پُررنگ‌تر کنید و از اموالی که خدا در استفادۀ از آن، شما را جانشین خودش کرده است، در راه او هزینه کنید. از میان شما کسانی که نقش ایمان را در زندگی پُررنگ‌تر کنند و انفاق کنند، پاداش بزرگی نصیبشان می‌شود.\nچه‌تان شده که آن‌طورکه باید، به خدا ایمان نمی‌آورید؟! با اینکه پیامبر به پُررنگ‌ترکردن نقش ایمان به خدا دعوتتان می‌کند! درحالی‌که اگر واقعاً مسلمانید، هنگام اسلام‌آوردن، از شما تعهد محکم گرفت که گوش‌به‌فرمانش باشید!\nهم‌اوست که بر بنده‌اش محمد آیه‌های روشن می‌فرستد تا از تاریکی‌های اعتقادی و اخلاقی به‌طرف نور معرفت و پاکی بیرونتان بکشد. آخر، خدا در حقّتان دلسوزی مهربان است.\nچه‌تان شده که در راه خدا انفاق نمی‌کنید؟! درحالی‌که آخرِ سر هم، خدا وارث آسمان‌ها و زمین است. البته از بین شما، کسانی که قبل از فتح مکه در راه خدا هزینه کردند و جنگیدند، با بقیه مساوی نیستند. آن‌ها مقامی دارند خیلی برتر از کسانی که بعد از فتح مکه در راه خدا هزینه کردند و جنگیدند. البته خدا به همۀ آنان پاداش نیک وعده داده است. بله، خدا از کارهایتان آگاه است.\nکیست که کارهای خوب پیش خدا پس‌انداز کند تا خدا برایش چند برابرشان کند و آن کس پاداشی ارزشمند داشته باشد؟!\nدر آن روز که مردان و زنان باایمان را می‌بینی که نورشان جلوی رو و در سمت راست و چپشان پَرتوافشانی می‌کند. ندا می‌آید: «بشارت باد امروز بر شما به باغ‌های پردرختی که از زیرشان جوی‌ها روان است و در آنجا ماندنی هستید. این است آن کامیابی بزرگ!»\nهمان روزی که مردها و زن‌های منافق با التماس به مؤمنان می‌گویند: «کمی صبر کنید تا ما هم از نورتان استفاده کنیم!» به آن‌ها گفته می‌شود: «برگردید پشت سرتان و نوری از دنیا به‌دست بیاورید!» پس بینشان دیواری زده می‌شود که دری دارد. محوطۀ داخلی‌اش بهشت است و محوطۀ بیرونی‌اش جهنم\nآن‌ها مؤمنان را صدا می‌زنند: «مگر در همۀ صحنه‌ها با شما نبودیم؟!» مؤمنان می‌گویند: «چرا، ولی شما خودتان را به بلای نفاق گرفتار کردید، در انتظار نابودی اسلام بودید، در همه چیز شک کردید، آرزوهای پوچ فریبتان داد و شیطان با وعدۀ آمرزش الهی گولتان زد تا بالاخره فرمان مرگتان از طرف خدا رسید.\nبنابراین امروز در عوضِ رهایی از آتش، نه از شما چیزی پذیرفته می‌شود و نه از بی‌دین‌ها. جایگاهتان آتش است و همان هم همدمتان است و آن بد سرانجامی است!»\nآیا وقتش نرسیده که دل‌های مسلمانان به‌یاد خدا و آیه‌های سراسر حقّ قرآن نرم بشود و مثل اهل‌کتابی نباشند که قبل از آنان زندگی می‌کردند؟! آن اهل‌کتاب چون مدت عمر به‌نظرشان زیاد آمد، دل‌هایشان سفت‌وسخت شد و خیلی‌هایشان به انحراف کشیده شدند.\nالبته بدانید همان‌طورکه خدا زمین را بعد از مردنش زنده می‌کند، دل سخت را هم نرم می‌کند! آیه‌ها و نشانه‌های خود را واقعاً برایتان روشن کردیم تا عقلتان را به‌کار بیندازید.\nمردان و زنانی که صدقه و خمس و زکات می‌دهند و در کل، آنانی که کارهای خوب پیش خدا پس‌انداز می‌کنند، آنچه می‌دهند برایشان چند برابر می‌شود و پاداشی ارزشمند دارند!\nکسانی که نقش ایمان به خدا و پیامبرانش را در زندگی پُررنگ‌تر کردند، از نظر خدا در رتبۀ آدم‌های باصداقت و شاهدان اعمال مردم‌اند و پاداش و نورانیتی مثل آن‌ها دارند؛ ولی کسانی که بی‌دین شدند و آیه‌ها و نشانه‌های ما را دروغ دانستند، جهنمی‌اند.\nبدانید زندگی دنیا فقط بازیچه، سرگرمی، تجمل‌گرایی، فخرفروشی به همدیگر و زیاده‌خواهی در اموال و اولاد است! درست مثل بارانی که از گل‌وگیاهِ عمل‌آمده از آن، کشاورزان خوششان بیاید؛ ولی مدتی بعد پژمرده می‌شود و می‌بینی که زرد شده است. آخرِ سر هم ‌خس‌وخاشاک می‌شود! در آخرت، عذابی سخت برای دنیاپرست‌هاست و آمرزش و رضایت خدا برای عبرت‌گیرنده‌ها. بله، زندگی دنیا فقط وسیلۀ گول‌خوردن است\nسبقت بگیرید از همدیگر برای رسیدن به آمرزش خدا و بهشتی که به‌پهنای آسمان و زمین است و برای کسانی آماده‌اش ساخته‌اند که خدا و پیامبرانش را باور کرده‌اند. این لطف خداست که به هرکس شایسته بداند، می‌دهد؛ زیرا خدا لطفِ بسیار دارد.\nهر حادثه‌ای بخواهد در زمین یا برای خود شما اتفاق بیفتد، قبل از آنکه به‌وجودش بیاوریم، در کتابی ثبت است که البته این کار برای خدا آسان است؛\nتا از آنچه از دستتان می‌رود، سرخورده نشوید و به آنچه خدا به شما می‌دهد، سرخوش نشوید! خدا خیال‌باف‌های خودپسند را دوست ندارد؛\nهمان کسانی که بخل می‌ورزند و دیگران را هم به بخیل‌بودن تشویق می‌کنند. هرکس از ایمان و انفاق رو بگرداند، بداند که فقط خدا بی‌نیازی ستودنی است.\nما پیامبرانمان را با دلیل‌های روشن فرستادیم. همچنین، کتاب‌های آسمانی را فرستادیم و دین را که معیار سنجش است تا مردم به‌عدالت رفتار کنند.آهن را که در ساختن تجهیزات نظامی و غیرنظامی به‌درد می‌خورَد، آفریدیم تا خدا معلوم کند کسانی را که از ترس عذابِ ندیده، دین الهی و پیامبرانش را یاری می‌کنند و تا... . زیرا خدا نیرومندِ شکست‌ناپذیر است.\nنوح و ابراهیم را برای راهنمایی مردم فرستادیم و در نسل آن دو، نعمت پیامبری و کتاب آسمانی را به‌امانت گذاشتیم. بعضی‌هایشان راه درست را پیدا کردند؛ ولی خیلی‌هایشان منحرف شدند.\nبعد، به‌دنبال آنان پیامبران دیگرمان را یکی پس از دیگری آوردیم تا اینکه عیسی‌بن‌مریم را فرستادیم. به او انجیل دادیم و در دل پیروانش انداختیم که به همدیگر محبت و مهربانی کنند. البته نوعی گوشه‌نشینی و ترک دنیا هم از خودشان درآوردند! البته ما آن را برایشان واجب نکرده بودیم. درست است که انگیزه‌شان از گوشه‌نشینی به‌دست‌آوردن رضای خدا بود؛ ولی حدّش را آن‌طورکه بایدوشاید رعایت نکردند. در نهایت، پاداش مؤمنان واقعی‌شان را دادیم؛ اما خیلی‌هایشان منحرف شدند.\nمسلمانان! در حضور خدا مراقب رفتارتان باشید و به پیامبرش ایمان واقعی بیاورید تا از رحمتش دوچندان به شما عطا کند و نوری درخشان جلوی پایتان بتاباند که به‌برکتش، در مسیر درست راه بروید و تا اینکه بیامرزدتان که او آمرزندۀ مهربان است.\nاین پاداش دوچندان برای آن است که اهل‌کتاب خیال نکنند مسلمانان حتی به گوشه‌ای از لطف خدا دسترسی ندارند! زیرا لطف، همه‌اش دست خداست و به هرکه شایسته بداند می‌دهد؛ چون خدا لطفِ بسیار دارد.\nخدا درخواستِ آن زنى را که پیش تو از شوهرش گِله می‌کرد و به خدا شکایت می‌بُرد، شنید و پاسخ داد. بله، خدا گفت‌وگویتان را مى‌شنود؛ چون‌که خدا شنوای بیناست.\nکسانی که زنانشان را ظِهار مى‌‌کنند، یعنی آنان را مادر خودشان فرض می‌کنند، بدانند که آنان با این کار در حکم مادرانشان نمی‌شوند. مادرانشان فقط همانانی‌اند که آن‌ها را به دنیا آورده‌اند. بله، این‌قبیل مردها حرف زشت و نادرستی می‌زنند. در عوض، خدا خطابخشِ باگذشت است.\nالبته کسانی که زنانشان را ظِهار کنند و بعدش از حرف خودشان برگردند، باید قبل از اینکه با هم هم‌بستر بشوند، یک برده آزاد کنند. این دستوری است که به آن سفارش می‌شوید و خدا از کارهایتان آگاه است.\nهرکس نمی‌تواند برده‌ای آزاد کند، قبل از هم‌بستری باید دو ماهِ پشت‌سرِهم روزه بگیرد. اگر توان آن را هم ندارد، به شصت فقیر هر کدام یک وعده غذا بدهد. این احکام برای آن است که به خدا و رسولش ایمان واقعی پیدا کنید. این‌ها خط‌قرمزهای خداست. آن‌هایی که این خط‌قرمزها را قبول ندارند، عذابی زجرآور دارند\nبله، با وجود فرستادن آیه‌هایی به این روشنی، کسانی که با خدا و رسولش درمی‌افتند، خوار و مغلوب می‌شوند؛ همان‌طورکه امثالشان در گذشته خوار و مغلوب شدند. عذابی خفت‌بار هم نصیب چنین بی‌دین‌هایی می‌شود،\nدر روزی که خدا دوباره همه‌شان را زنده می‌کند و از آنچه کرده‌اند، باخبرشان می‌سازد؛ همان کارهایی که خدا یکی‌یکی ثبتشان کرده است، ولی خودشان فراموش کرده‌اند. خدا شاهد همه چیز است.\nمگر ندیدی که خدا هرچه در آسمان‌ها و زمین است، می‌داند. هر حرف درِگوشی بین سه نفر ردوبدل می‌شود، چهارمی‌شان اوست و بین پنج نفر باشد، ششمی‌شان اوست و چه کمتر از آن چه بیشتر، به‌هرحال او با آن‌هاست، هر جا که باشند! آن‌وقت، روز قیامت باخبرشان می‌کند که چه کرده‌اند. آخر، خدا هر چیزی را می‌داند.\nمگر ندیدی کسانی که از درِگوشی حرف‌زدن نهی شده‌اند، دوباره همان کاری را می‌کنند که از آن نهی شده‌اند؟! و دربارۀ سهل‌انگاری و گردنکشی در برابر خدا و نافرمانی از پیامبر، حرف‌های درِگوشی می‌زنند؟! وقتی هم پیشت می‌آیند، طوری بی‌ادبانه به تو سلام می‌کنند که خدا آن‌طور به تو سلام نکرده است. در دل هم می‌گویند: «برای این طرز حرف‌زدنمان، چرا خدا همین الان عذابمان نمی‌کند؟!» البته همان جهنمی که در آن سرخ‌وسوخته می‌شوند، برایشان بس است و آن بد سرانجامی است!\nمسلمانان! وقتی می‌خواهید درِگوشی حرف بزنید، دربارۀ سهل‌انگاری و گردنکشی و نافرمانی از پیامبر درِگوشی حرف نزنید؛ بلکه دربارۀ خوبی و مراقبت‌ازرفتار درِگوشی حرف بزنید. در حضور خدایی مراقب حرف‌هایتان باشید که شما را دسته‌جمعی به محضرش می‌برند\nحرف‌های درِگوشیِ منافقانه، کار شیطان است تا مسلمانان را ناراحت کند؛ هرچند بی‌اجازۀ خدا نمی‌تواند به آن‌ها ضرری بزند. البته مسلمانان هم فقط باید به خدا توکل کنند.\nمسلمانان! هر وقت به شما گفته شود: «در مجالس، جا باز کنید تازه‌واردها بنشینند»، جا باز کنید تا خدا هم گره‌های زندگی‌تان را باز کند. هر وقت هم گفته شود: «بلند شوید آن‌ها بنشینند»، بلند شوید تا خدا مسلمانان معمولیِ شما را یک درجه بالاتر ببرد و افراد بامعرفت را چندین درجه. خدا از کارهایتان آگاه است.\nمسلمانان! وقتی می‌خواهید با پیامبر درِگوشی حرف بزنید، قبلش صدقه‌ای بدهید. این کار به خیر و صلاح شماست. اگر هم چیزی برای صدقه‌دادن پیدا نکردید، ایراد ندارد. خدا آمرزندۀ مهربان است.\nنگران شُدید که قبل از صحبت درِگوشی باید صدقه‌ای بدهید؟! حالا که هیچ کدامتان این کار را نکردید و خدا هم به شما لطف کرد و این دستور را برداشت، مثل گذشته نماز را با آدابش بخوانید و زکات بدهید و گوش‌به‌فرمان خدا و رسولش باشید. بله، خدا آگاه است که چه می‌کنید‌‌‌‌‌‌‌‌‌‌‌‌‌‌‌‌.\nمگر ندیدی منافق‌هایی را که با یهودی‌ها طرح دوستی ریخته‌اند؟! همان یهودی‌هایی که گرفتار خشم خدایند! چنین منافق‌هایی نه جزو شما مسلمان‌هایند و نه جزو یهودی‌ها. آن‌ها آگاهانه قسم دروغ می‌خورند که جزو شمایند!\nخدا برایشان عذابی سخت آماده کرده است؛ چون‌که بد کارهایی مرتکب شده و می‌شوند!\nاین جماعت قسم‌هایشان را سپر کردند تا به منافق‌بودن متهم نشوند! آن‌ها مانع بندگی خدا شدند؛ پس عذابی خفت‌بار نصیبشان می‌شود!\nاز دارایی‌ها و بچه‌هایشان در برابر خشم خدا هیچ کاری ساخته نیست. آن‌ها جهنمی‌اند و در آنجا ماندنی،\nدر روزی که خدا دوباره زنده‌شان می‌کند و همان‌طورکه برای شما قسم می‌خوردند، برای خدا هم قسم می‌خورند و خیال می‌کنند آنجا هم می‌توانند کارشان را پیش ببرند! بدانید آن‌ها همان دروغگوهایند!\nشیطان بر آن‌ها چیره شده و یاد خدا را از دل‌هایشان برده است. آن‌ها حزب شیطان‌اند! بدانید حزب شیطان سرمایۀ عمرشان را باخته‌اند!\nبله، کسانی که با خدا و رسولش دربیفتند، جزو ذلیل‌ترین افرادند!\nخدا چنین مقدّر کرده است: «منِ خدا و پیامبرانم حتماً پیروز می‌شویم.» چون خدا نیرومندِ شکست‌ناپذیر است.\nهیچ مردمی را پیدا نمی‌کنی که خدا و روز قیامت را واقعاً باور داشته باشند و درعین‌حال با آن‌هایی دوستی کنند که با خدا و رسولش درافتاده‌اند؛ هرچند آن‌ها پدران یا پسران یا برادران یا اقوامشان باشند. خدا ایمان را در دل‌هایشان محکم کرده و روحیه‌شان را تقویت کرده است. در باغ‌هایی پردرخت هم که از زیرشان جوی‌ها روان است، واردشان می‌کند که در آنجا ماندنی‌اند. خدا از آنان راضی است و آنان هم از خدا راضی‌اند. آنان حزب خدایند. بدانید فقط حزب خدا خوشبخت‌اند!\nآنچه در آسمان‌ها و زمین است، مشغول تسبیح خداستو اوست شکست‌ناپذیرِ کاردرست.\nهم‌اوست که یهودی‌نماهای بی‌دینِ بنی‌نضیر را به‌محض لشکرکشی‌تان، از منطقۀ زندگی‌شان در مدینه اخراج کرد. ‌خیال نمی‌کردید به این راحتی‌ها بروند! خودشان هم خیال می‌کردند قلعه‌های محکمشان در برابر خدا حفظشان می‌کند؛ ولی خدا از جایی سراغشان آمد که فکرش را نمی‌کردند! و در دل‌هایشان وحشت انداخت؛ طوری‌که هم به‌دست خودشان خانه‌هایشان را خراب می‌کردند و هم به‌دست مسلمان‌ها! آی روشن‌بین‌ها، عبرت بگیرید!\nاگر خدا تبعید از وطن را برایشان مقدّر نکرده بود، در همین دنیا عذابشان می‌کرد. البته در آخرت عذاب جهنم نصیبشان می‌شود؛\nزیرا آن‌ها از درِ مخالفت با خدا و ‌پیامبرش درآمدند و هرکه از درِ مخالفت با خدا دربیاید، بداند که مجازات خدا شدید است.\nدر محاصرۀ قلعه‌هایشان هر نخل سرسبزی که بریدید یا به‌حال خودش رهایش کردید، همه با اجازۀ خدا بود، تا چنین مردم منحرفی را خواروخفیف کند و... .\nاموالشان که خدا از راه غنیمت در اختیار پیامبر گذاشت، شما مسلمانان برای به‌دست‌آوردنش زحمتی نکشیدید و عرقی نریختید؛ بلکه خدا پیامبرانش را بر هرکه بخواهد، مسلط می‌کند. بله، خدا از عهدۀ هر کاری برمی‌آید.\nدارایی اهالی شهرها و روستاهایی که خدا از راه غنیمت در اختیار پیامبرش می‌گذارد، مال این‌هاست: خدا، پیامبر، امام معصوم، سادات یتیمِ فقیر، سادات نیازمند و سادات درراه‌مانده؛ تا این‌گونه درآمدها فقط بین ثروتمندهایتان دست‌به‌دست نشود.در ضمن، هرچه پیامبر از غنائم به شما داد، قبول کنید و هرچه نداد، از آن چشم بردارید. در حضور خدا هم، مراقب رفتارتان باشید که مجازات خدا شدید است!\nالبته سهم خدا به مصرف «مهاجرانِ» نیازمندی می‌رسد که از منطقۀ زندگی‌شان اخراج شده‌اند و اموالشان را مصادره کرده‌اند؛ ولی آنان دنبال لطف و رضایت خدا هستند و به خدا و رسولش کمک می‌کنند. بله، آنان واقعاً باصداقت‌اند.\nهمین‌طور به مصرف «انصارِ» نیازمندی می‌رسد که قبل از مهاجران مکه در سرای هجرت و ایمان، یعنی مدینه، ساکن بوده‌اند. آنان هرکه را به‌سویشان هجرت کرده است، دوست دارند و به غنائمی که به «مهاجران» داده شده، از تهِ دلشان هیچ نظری ندارند و آنان را بر خود ترجیح می‌دهند، هرچند خودشان نیازمند باشند. بله، چنین کسانی که از خودخواهی و تنگ‌نظری در امان‌اند، خوشبخت‌اند.\nهمچنین، به مصرف مسلمانان نیازمندی می‌رسد که بعد از «مهاجران» و «انصار» به دنیا آمده و می‌آیند. آنان این‌طور دعا می‌کنند: «خدایا، ما و برادران دینی‌مان را که زودتر از ما اسلام آورده‌اند، بیامرز و در دل‌هایمان کینه و کدورتی از مسلمانان قرار نده که تو دلسوز مهربانی.»\nمگر ندیدی منافق‌هایی را که به هم‌فکرانشان، یعنی یهودی‌نماهای بی‌دینِ بنی‌نضیر، می‌گفتند: «اگر اخراجتان کردند، ما هم همراهتان از مدینه بیرون می‌آییم و علیه شما ابداً به حرف کسی گوش نمی‌دهیم و اگر با شما جنگیدند، حتماً کمکتان می‌کنیم.»؟!خدا شهادت می‌دهد که آن‌ها دروغ می‌گویند:\nاگر یهودی‌ها را اخراج کنند، آن‌ها همراهشان خارج نمی‌شوند و اگر جنگی با آن‌ها دربگیرد، کمکشان نمی‌کنند. به‌فرض هم کمکشان بکنند، فوری پا به فرار می‌گذارند و یهودی‌ها باز بدون کمک می‌مانند.\nبله، وحشتی که از شما در دل دارند، بیشتر از ترسی است که از خدا دارند. چون‌که آن‌ها جماعتی نفهم‌اند!\nبه‌صورت جمعی و رودررو با شما نمی‌جنگند؛ مگر از داخل قلعه‌های مستحکم یا از پشت درودیوار خانه‌ها! ضرب‌وزورشان فقط بین خودشان زیاد است! خیال می‌کنی متحدند؛ درحالی‌که دل‌هایشان از هم دور است. آخر، آن‌ها مردمی بی‌عقل‌اند!\nقصۀ یهودیان بنی‌نضیر مثل قصۀ یهودیان بنی‌قَینُقاع است که کمی قبل از آن‌ها کیفرِ عهدشکنی‌شان را در همین دنیا چشیدند. در آخرت هم عذابی زجرآور نصیبشان می‌شود\nقصۀ منافق‌ها هم مثل قصۀ شیطان است که به انسان می‌گوید: «بی‌دین شو!» وقتی هم او بی‌دین می‌شود، می‌گوید: «من کاری به کارَت ندارم؛‌چون من از خدا، صاحب جهانیان، وحشت دارم!»\nآخرعاقبتِ هر دو این است که در آتش‌اند و در آنجا ماندنی. بله، جزای این ستمکارها همین است.\nمسلمانان! در حضور خدا مراقب رفتارتان باشید. هرکس باید ببیند که برای فردایش چه چیزی آماده کرده است. در حضور خدا مراقب اخلاص در کارهایتان باشید؛ زیرا خدا آگاه است که چه می‌کنید.\nمثل کسانی نباشید که خدا را فراموش کرده‌اند و خدا هم آن‌ها را دچار خودفراموشی کرده است؛ چون‌که همان‌ها افرادی منحرف‌اند!\nجهنمی‌ها با بهشتیان برابر نیستند؛ زیرا فقط بهشتیان مردمی کامیاب‌اند.\nبه‌فرض، این قرآن را بر کوهی فرو می‌فرستادیم، حتماً می‌دیدی که از هیبت خدا متواضع می‌شد و از هم می‌پاشید! این نکته‌ها را برای مردم می‌آوریم تا فکرشان را به‌کار بیندازند.\nاو خدایی است که معبودی جز او نیست و دانای پنهان و پیداست و بزرگواری مهربان است.\nهم‌اوست خدایی که جز او نیست معبودی: فرمانروای هستی، عاری از کاستی، سرچشمۀ امنیت و سلامتی، مسلط بر همه و مبرّا از هر شکستی، انجام‌دهندۀ هر اراده و خواستی و سرآمدِ باعظمت هستی. بله، این خدا مبرّاست از ادعاهای هر بت‌پرستی\nخدای آفرینندۀ متمایزکنندۀ شکل‌وشمایل‌دهنده فقط اوست. بهترین نام‌ها مخصوص اوست. آنچه در آسمان‌ها و زمین است، مشغول تسبیح اوست و شکست‌ناپذیرِ کاردرست فقط اوست.\nمسلمانان! اگر به‌قصد جهاد در راه من و به‌دست‌آوردن رضایتم هجرت کرده‌اید، با دشمنان من و خودتان طرح دوستی نریزید! شما به آن‌ها اظهار دوستی می‌کنید؛ درحالی‌که آن‌ها به حقیقتی که برایتان آمده اعتقادی ندارند و پیامبر و شما را به‌جرم ایمان به خدایی که صاحب‌اختیارتان است ، از مکه اخراج کرده‌اند. البته مخفیانه، مثلاً با نامه‌نگاری، به آن‌ها اظهار دوستی می‌کنید؛ ولی من از همه بهتر می‌دانم که چه‌ها مخفی می‌کنید و چه‌ها آشکار. هر کدامتان دست به چنین کاری بزند، قطعاً راه درست را گم کرده است.\nاگر دستشان به شما برسد، تازه می‌فهمید که چقدر با شما دشمن‌اند: آن‌ها با عملیات میدانی و جنگ روانی اذیتتان می‌کنند. اصلاً آرزو می‌کنند شما هم بی‌دین بشوید!\nروز قیامت، قوم‌وخویش و بچه‌هایتان به هیچ دردتان نمی‌خورند؛ چون‌که خدا بینتان جدایی می‌اندازد. بله، او کارهایتان را می‌بیند.\nروش برخورد ابراهیم و همراهانش با دشمن حتماً سرمشق خوبی برایتان است: به قومشان گفتند: «ما به شما و بت‌هایی که به‌جای خدا می‌پرستید، کاری نداریم و عقایدتان را قبول نمی‌کنیم. دیگر بین ما و شما تا ابد دشمنی و کینه افتاد! مگر اینکه به خدای یکتا ایمان بیاورید... .» فقط، در یک موقعیت ابراهیم به عمویش گفت: «من برایت آمرزش می‌خواهم. البته در برابر ارادۀ خدا، برایت از دست من کاری برنمی‌آید.»ادامه دادند: «... خدایا، توکلمان فقط به توست و به‌سوی تو برمی‌گردیم. اصلاً به تو ختم می‌شود آخرعاقبتِ همه.\nخدایا، ضعفمان را راهی برای آزمایش بدکارها قرار نده و بیامرزمان که تو شکست‌ناپذیرِ کاردرستی.»\nبه‌یقین، روش آنان سرمشق خوبی برای شماست؛ یعنی برای کسانی که به خدا و آخرت امید دارند. هرکه از این سفارش رو بگرداند، به‌ضرر خودش است. خدا که بی‌نیاز ستودنی است\nامید است که خدا بین شما و بت‌پرست‌هایی که با آن‌ها دشمنی دارید، با اسلام‌آوردنشان دوستی برقرار کند. خدا می‌تواند و آمرزندۀ مهربان هم هست.\nخدا نهیِتان نمی‌کند از برقراری روابط حسنه و عادلانه با بی‌دین‌هایی که به‌خاطر دین‌داربودنتان با شما نجنگیده‌اند و از منطقۀ زندگی‌تان اخراجتان نکرده‌اند؛ چون خدا مردم عادل را دوست دارد.\nبلکه خدا شما را فقط از دوستی با بی‌دین‌هایی نهی می‌کند که به‌خاطر دین‌داربودنتان با شما جنگیده‌اند و از منطقۀ زندگی‌تان اخراجتان کرده‌اند و در این راه، پشتیبانِ هم بوده‌اند. بله، کسانی که با آن‌ها دوستی کنند، بدکارند.\nمسلمانان! وقتی بانوان تازه‌مسلمان از شوهرهای بت‌پرستشان جدا می‌شوند و به سرزمین اسلامی هجرت می‌کنند، امتحانشان کنید. البته خدا خودش بهتر می‌داند که اسلام آورده‌اند یا نه. وقتی فهمیدید اسلام آورده‌اند، به شوهرهای بی‌دینشان تحویلشان ندهید؛ چون نه اینان بر آن‌ها حلال‌اند و نه آن‌ها بر اینان. البته مهریه‌ای را که به اینان پرداخته‌اند، به آن‌ها برگردانید. برایتان هم اشکالی ندارد که با این بانوان ازدواج کنید؛ به‌شرط اینکه مهریۀ جدید به آنان بدهید. در ضمن، در عقد ازدواج با زنان بی‌دین باقی نمانید و مهریه‌ای را که داده‌اید، پس بگیرید؛ همان‌طورکه بی‌دین‌ها مهریه‌ای را که داده‌اند، پس می‌گیرند. این است حکم خدا که بینتان داوری می‌کند. آخر، خدا دانای کاردرست است.\nبه‌فرض هم با پیوستن زن‌هایتان به بت‌پرست‌ها، نتوانستید مهریه‌ای را که به آن‌ها داده‌اید، پس بگیرید. خب، اگر غنیمتی از بت‌پرست‌ها گرفتید، آن را به کسانی بدهید که زنانشان رفته‌اند، آن‌هم به‌اندازۀ مهریه‌ای که داده‌اند. در حضور خدایی که به او ایمان دارید، مراقب رفتارتان هم باشید.\nپیامبر! وقتی بانوان مسلمان پیش تو می‌آیند تا با تو بیعت کنند، به این شرط با آنان بیعت کن که: بت نپرستند، دست به دزدی نزنند، زنا نکنند، بچه‌هایشان را نکشند، بچه‌های نامشروعی را که پس می‌اندازند، با دروغ‌ودغل به شوهرانشان نسبت ندهند و در کارهای خوب از تو سرپیچی نکنند. همچنین، برایشان از خدا آمرزش بخواه که خدا آمرزندۀ مهربان است.\nبالاخره اینکه، ای مسلمانان، با یهودیانی که گرفتار خشم خدا شده‌اند، طرح دوستی نریزید. آن‌ها همان‌طور از ثواب آخرت ناامیدند که بت‌پرست‌ها از زنده‌شدن مرده‌ها در آخرت ناامیدند.\nآنچه در آسمان‌ها و زمین است، مشغول تسبیح خداستو اوست شکست‌ناپذیرِ کاردرست.\nمسلمانان! چرا حرف‌هایی می‌زنید که به آن عمل نمی‌کنید؟!\nاز نظر خدا خیلی زشت است که حرف‌هایی بزنید و به آن عمل نکنید!\nخدا دوست دارد کسانی را که همچون سدّی فولادین صف می‌بندند و در راهش می‌جنگند.\nیادتان باشد موسی به قومش گفت: «مردم! چرا با انواع تهمت‌ها آزارم می‌دهید؟! با اینکه خوب می‌دانید من فرستادۀ خدا به‌سوی شمایم؟!» وقتی آن‌ها با حرف‌ناشنوی، از حق منحرف شدند، خدا هم دل‌هایشان را به همان حال رها کرد. بله، خدا دست چنین مردم منحرفی را نمی‌گیرد.\nهمچنین، یادتان باشد عیسی‌بن‌مریم به بنی‌اسرائیل گفت: «من فرستادۀ خدا به‌سوی شما و تأییدکنندۀ کتاب موجود، یعنی تورات هستم و آمدن پیامبری را بعد از خودم مژده می‌دهم که نامش احمد است.» اما وقتی احمد با معجزه‌های روشن به‌سویشان آمد، گفتند: «این‌ها جادوجنبل‌های رایج است.»\nچه کسانی ستمکارتر از آن‌هایی‌اند که به دین اسلام دعوت می‌شوند، ولی به خدا نسبت دروغ می‌دهند؟! خدا دست چنین‌مردم بدکاری را نمی‌گیرد.\nفضای نورانیِ آموزه‌های دینی را می‌خواهند به انواع شبهه تیره‌وتار کنند؛ ولی خدا می‌خواهد که این دینِ نورانی را تابنده و پاینده کند؛ هرچند بی‌دین‌ها خوششان نیاید!\nاو کسی است که پیامبرش محمد را با نشانه‌های راهنما و برنامۀ درست زندگی فرستاد تا اسلام را بر همۀ دین‌ها برتری بدهد؛ هرچند بت‌پرست‌ها خوششان نیاید.\nمسلمانان! به تجارتی راهنمایی‌تان بکنم که از عذابی زجرآور نجاتتان دهد؟!\nبه خدا و پیامبرش ایمان می‌آورید و با مال و جانتان در راه خدا می‌جنگید. این برایتان بهتر است، اگر به برکت‌های جهاد در راه خدا پی ببرید.\nاگر چنین کنید، خدا گناهانتان را می‌آمرزد و در باغ‌‌هایی پردرخت جایتان می‌دهد که در آن‌ها جوی‌ها روان است و نیز در خانه‌هایی باصفا در باغ‌هایی همیشه‌سبز. این است کامیابی بزرگ!\nپاداش دیگری هم هست که دوستش دارید: کمک خدا و پیروزی نزدیک. بله، همۀ این‌ها را به مسلمانان مژده بده.\nمسلمانان! یاور دین خدا باشید؛ همان‌طورکه عیسی از یاران مخصوصش پرسید: «چه کسی یاور من است در راه حفظ دین خدا؟» یاران مخصوصش جواب دادند: «ما یاوران دین خداییم.» بله، گروهی از بنی‌اسرائیل ایمان آوردند و گروهی بی‌ایمان شدند. دست‌آخر از کسانی که ایمان آورده بودند، برضدّ دشمنانشان حمایت کردیم تا بالاخره پیروز شدند.\nآنچه در آسمان‌ها و زمین است، مشغول تسبیح خداست؛ همان‌که فرمانروای هستی، عاری از کاستی و شکست‌ناپذیرِ کاردرست است.\nهم‌او که در بین مردمِ بی‌سوادِ جزیرة‌العرب، پیامبری از خودشان فرستاد تا آیه‌هایش را برایشان به‌دقت بخواند و جانشان را از آلودگی‌ها پاک کند و کتاب آسمانی و حکمت به آن‌ها یاد دهد؛ درحالی‌که قبلش واقعاً غرق گمراهی بودند.\nهمچنین، او را فرستاده است برای دیگرانی که هنوز به دنیا نیامده‌اند. او شکست‌ناپذیرِ کاردرست است.\nاین نعمتِ پیامبری لطف خداست که آن را به هرکه شایسته بداند، می‌دهد؛ زیرا خدا لطفِ بسیار دارد\nیهودی‌هایی که با یادگرفتن تورات بار سنگینی روی دوششان گذاشته شده است، ولی از زیر بار مسئولیتش شانه خالی می‌کنند، مثل آن الاغی‌اند که کتاب‌هایی فقط حمل می‌کند! بد اوضاعی دارند کسانی که آیه‌های خدا را دروغ می‌دانند! خدا هم دست چنین مردم بدکاری را نمی‌گیرد.\nبگو: «یهودی‌ها! اگر خیال می‌کنید که فقط شما دوستان خدایید، نه مردم دیگر، پس چرا معطّلید؟ اگر راست می‌گویید، آرزوی مرگ کنید تا بروید پیش خدا!»\nولی با کارهای زشتی که کرده‌اند، ابداً آرزوی مرگ نمی‌کنند. خدا حال بدکارها را خوب می‌داند.\nبگو: «مرگی که از آن فرار می‌کنید، به‌هرحال سراغتان می‌آید! آن‌وقت،  به‌سوی دانای پیدا و پنهان برگردانده می‌شوید و او از تک‌تک کارهایتان باخبرتان می‌کند.»\nمسلمانان! در روز جمعه وقتی برای نماز اذان می‌گویند، به‌طرف ذکر خدا بشتابید و کسب‌وکار را رها کنید. این برایتان بهتر است؛ البته اگر به برکت‌هایش پی ببرید.\nوقتی هم که نماز تمام شد، در منطقۀ زندگی‌تان پراکنده بشوید و سراغ کارهایتان بروید و خدا را خیلی یاد کنید تا خوشبخت بشوید.\nآن‌ها وقتی کاروان تجاری یا سرگرمیِ بیهوده‌ای می‌بینند، سریع به‌طرفش می‌روند و تو را در حال خواندن خطبه‌های نمازجمعه تنها می‌گذارند! بگو: «پاداشی که پیش خداست، از این سرگرمی‌ها و تجارت‌ها بهتر است و خدا بهترینِ روزی‌دهنده‌هاست.»\nوقتی منافق‌ها پیش تو می‌آیند، می‌گویند: «گواهی می‌دهیم که تو واقعاً پیامبر خدایی.» البته خدا می‌داند که تو قطعاً پیامبرش هستی و خدا گواهی می‌دهد که منافق‌ها حتماً دروغگویند.\nقسم‌هایشان را سپر کرده‌اند برای دفع اتهامِ نفاق از خودشان و با این کار مانع بندگی خدا شده‌اند. یقیناً بد کاری می‌کنند!\nاین به‌‌خاطر آن است که در ظاهر اسلام آورده‌اند؛ ولی در باطن بی‌دین‌اند. پس بر دل‌هایشان مُهر بدبختی زده شده تا دیگر چیزی نفهمند!\nوقتی آن‌ها را می‌بینی، از قیافه‌هایشان خوشت می‌آید! و اگر حرف بزنند، جذب حرف‌زدنشان می‌شوی! ولی، در واقع، مثل چوب‌های بی‌مصرفی‌اند که به دیواری تکیه خورده‌اند! از سایۀ خودشان هم می‌ترسند! آن‌ها دشمن واقعی اسلام‌اند. از آن‌ها حذر کن. خدا بکشدشان که چطور از مسیر حق به انحراف کشیده ‌می‌شوند؟!\nوقتی به آن‌ها پیشنهاد می‌شود: «بیایید تا پیامبر خدا برایتان آمرزش بخواهد»، سرهایشان را تکان می‌دهند و می‌بینی‌شان که متکبرانه رو برمی‌گردانند.\nبرای این منافق‌های لجوج چه آمرزش بخواهی چه نخواهی، فرقی به حالشان نمی‌کند: خدا هرگز نمی‌آمرزدشان؛ چون‌که خدا دست مردم منحرف را نمی‌گیرد.\nآن‌ها همان کسانی‌اند که می‌گویند: «به آن‌هایی که پیش پیامبر خدایند، کمک نکنید تا از دوروبَرش پراکنده بشوند!» حال آنکه گنجینه‌های آسمان‌ها و زمین مال خداست؛ ولی منافق‌ها فهمش را ندارند!\nتازه، می‌گویند: «از جنگ که به مدینه برگشتیم، ما مردمِ باعزت و آبرو مسلمان‌های پست و فرومایه را از شهر بیرون می‌کنیم!» درحالی‌که عزت و آبرو یکسره دست خدا و پیامبرش و مسلمانان است؛ ولی منافق‌ها نمی‌دانند.\nمسلمانان! اموال و اولادتان به‌جای یاد خدا سرگرمتان نکنند. آن‌هایی که به اموال و اولادشان سرگرم بشوند، سرمایۀ عمرشان را باخته‌اند!\nاز هر چیزی که روزی‌تان کرده‌ایم، در راه خدا هزینه کنید؛ قبل از آنکه مرگ هر کدامتان سر برسد و با حسرت و آه بگوید: «خدایا، چرا مرگم را کمی به تأخیر نینداختی تا صدقه بدهم و درستکار بشوم؟!»\nوقتی اجل کسی سر برسد، هرگز خدا به تأخیرش نمی‌اندازد و خدا آگاه است که چه می‌کنید.\nآنچه در آسمان‌ها و زمین است، مشغول تسبیح خداست. فرمانرواییِ هستی در اختیار اوست و ستایش مخصوص اوست و او هر کاری می‌تواند بکند\nهم‌اوست که شما را آفریده است. بعضی‌هایتان کافر می‌شوید و بعضی‌هایتان مؤمن و خدا کارهایتان را می‌بیند.\nآسمان‌ها و زمین را بر اساس‏ حکمت آفرید و به شما شکل‌وشمایل داد، آن‌هم به‌بهترین وجه! به او ختم می‌شود آخرعاقبتِ همه.\nمی‌داند آنچه را در آسمان‌ها و زمین است و می‌داند چه‌ها پنهان می‌کنید و چه‌ها آشکار. او خوب می‌داند هرچه را در دل‌ها می‌گذرد.\nمگر خبر بی‌دین‌هایی که قبل از شما زندگی می‌کرده‌اند، به گوشتان نخورده است؟! کیفر کارهایشان را در همین دنیا چشیدند. در آخرت هم عذابی زجرآور نصیبشان می‌شود.\nاین عذاب‌ها برای آن است که پیامبرانشان با دلیل‌های روشنی سراغشان آمدند؛ ولی آن‌ها گفتند: «یعنی انسان‌هایی مثل خودمان می‌خواهند راهنمایی‌مان بکنند؟!» پس بی‌دینی و سرپیچی کردند. البته خدا از ایمان‌آوردنشان بی‌نیاز بود؛ چون خدا بی‌نیازِ ستودنی است.\nبی‌دین‌ها خیال می‌کنند دوباره زنده نمی‌شوند! بگو: «چرا، به خدا قسم دوباره زنده می‌شوید و بعدش از کارهایتان حتماً باخبر می‌شوید! این‌ها برای خدا آسان است.»\nبه خدا و پیامبرش و نور قرآنی که فرستادیم، ایمان بیاورید. خدا از کارهایتان آگاه است.\nزندگی دوباره‌تان آن‌وقتی است که جمعتان می‌کند برای روز اجتماع همگانی. آن روز روزِ ناکامی‌هاست. بدی‌های خداباورانِ درستکار را خدا محو می‌کند و در باغ‌هایی پردرخت جایشان می‌دهد که در آن‌ها جوی‌ها روان است و همیشه در آنجا ماندنی‌اند. این است کامیابی بزرگ!\nولی کسانی که بی‌دینی بکنند و آیه‌های ما را دروغ بدانند، جهنمی‌اند و آنجا ماندنی و آن بد سرانجامی است!\nهیچ مصیبتی بی‌اجازۀ خدا اتفاق نمی‌افتد. هرکه خدا را باور کند، خدا دلش را به این حقیقت روشن می‌کند و خدا هر چیزی را خوب می‌داند.\nبله، از خدا و پیامبر اطاعت کنید. اگر سرپیچی کنید، دودش به چشم خودتان می‌رود؛ چون‌که وظیفۀ پیامبر ما فقط ابلاغ صریح پیام الهى است.\nجز خدا هیچ معبودی نیست و مسلمانان فقط باید به خدا توکل کنند.\nمسلمانان! بعضی همسران و بچه‌هایتان دشمن دین شمایند! بنابراین از آن‌ها حذر کنید. اگر رفتارهای نابجایشان را ببخشید و نادیده بگیرید و بپوشانید، خدا هم عیب‌پوش مهربان است.\nاموال و اولادتان مایۀ آزمایش شمایند. اگر در این آزمایش سربلند بیرون بیایید، پیش خدا پاداشی بزرگ برایتان هست.\nپس تا می‌توانید در حضور خدا مراقب رفتارتان باشید و گوش به حرف بدهید و فرمان ببرید و در راه خدا هزینه کنید که به‌نفع خودتان است. آنانی که از خودخواهی و تنگ‌نظری در امان‌اند، خوشبخت‌اند.\nاگر کارهای خوب پیش خدا پس‌انداز کنید، خدا هم برایتان چند برابرش می‌کند و می‌آمرزدتان؛ زیرا خدا قدرشناس بردبار است.\nهمچنین، دانای پنهان و پیداست و شکست‌ناپذیرِ کاردرست.\nپیامبر! وقتی تو و مسلمانان می‌خواهید زنانتان را طلاق رِجعی بدهید، در روزهای پاکیِ بی‌آمیزش طلاقشان بدهید.  حساب عدّه را هم دقیق نگه دارید. صاحب‌اختیارتان خدا را در نظر بگیرید و شرط‌های طلاق را رعایت کنید. در مدت عدّه، نه شما از محل زندگی‌شان بیرونشان کنید و نه خودشان از آنجا بروند؛ مگر که کارِ خیلی زشتی بکنند. این‌ها خط‌قرمزهای خداست. هرکه از خط‌قرمزهای خدا بگذرد، به خودش بد کرده است. چه می‌دانی؟! شاید بعدش خدا گشایشی بدهد و مرد با زن آشتی کند.\nوقتی به پایانِ عدّۀ خود نزدیک شدند، یا به خوبی‌وخوشی با آن‌ها آشتی کنید یا به خوبی‌وخوشی از آن‌ها جدا شوید. وقت خواندنِ طلاق، دو مسلمان عادل را شاهد بگیرید. شما شاهدها هم برای رضای خدا درست شهادت بدهید. از این دستورها آن‌هایی پند می‌گیرند که خدا و قیامت را باور دارند. هرکه در حضور خدا مراقب رفتارش باشد، خدا راه خلاصی از مشکلات را پیش پایش می‌گذارد\nو از جایی که فکرش را نمی‌کند، به او روزی می‌دهد. هرکه به خدا توکل کند، او برایش بس است. خدا خواستِ خود را به کرسی می‌نشاند. البته خدا برای هر چیزی اندازه‌ای گذاشته است\nزنان بزرگ‌سالتان که عادت ماهانه نمی‌بینند و شک دارید یائسه شده‌اند یا نه، عدّه‌شان سه ماه است. دخترانتان هم که عادت ماهانه نمی‌شوند و شک دارید بالغ شده‌اند یا نه، عدّه‌شان سه ‌ماه است. پایان عدّۀ زنان باردار هم وضع‌حملشان است. هرکه در رفتارش خدا را در نظر بگیرد، او کارهایش را برایش آسان می‌کند.\nاین‌ها دستورهای خداست که به‌سویتان فرستاده. همچنین، هرکه در حضور خدا مراقب رفتارش باشد، او بدی‌هایش را محو می‌کند و ثوابش را زیاد.\nبله، زنانِ طلاق‌داده‌شده را در دورۀ عدّه در همان محل سکونت خودتان و به‌اندازۀ امکاناتتان اِسکان بدهید و با کم‌گذاشتن از مخارج و محل زندگی، در فشارشان نگذارید! اگر حامله‌اند، هزینۀ زندگی‌شان را تا وقت زایمانشان بپردازید. بعدش، اگر شیر هم دادند، مزدشان را بدهید و در کارهای بچه به خوبی‌وخوشی با هم هماهنگ باشید. اگر هم سرِ توافق برای شیردادن به مشکل خوردید، فوری شخص دیگری شیرش بدهد.\nبرای این‌جور خرج‌ها، هرکه دستش باز است، به‌تناسب توان مالی‌اش هزینه بکند و هرکه دستش تنگ است، از همان قدر که خدا به او داده. خدا هرکس را فقط به‌همان اندازه که به او داده، مسئول می‌داند. البته خدا بعد از هر سختی، نوعی راحتی خواهد آورد.\nچه شهرهای زیادی که متکبرانه از فرمان خدا و پیامبرانش سرپیچی کردند. پس مو را از ماست کشیدیم و عجیب مجازاتشان کردیم!\nبله، کیفر کارهایشان را در همین دنیا چشیدند و آخرعاقبتِ کارشان خسارت‌بار بود.\nدر آخرت هم خدا عذاب سختی برایشان آماده کرده است.ای خردمندان باایمان، در حضور خدا مراقب باشید. خدا چیزی را به‌سویتان فرستاده که مایۀ یادآوری‌تان باشد؛\nهمان پیامبری که آیه‌های روشنگر الهی را به‌دقت برایتان می‌خواند تا مؤمنان درستکار را از تاریکی‌های اعتقادی و اخلاقی به‌طرف نور معرفت و پاکی بیرون بکشد.خدا آن‌هایی را که باورش کنند و کار خوب بکنند، در باغ‌هایی پردرخت جای می‌دهد که در آن‌ها جوی‌ها روان است و همیشه آنجا ماندنی‌اند. خدا رزق‌وروزی خوبی برایشان تدارک دیده است!\nخداست که هفت آسمان و هفت زمین را آفریده است. فرمان الهی در بین آن‌ها جاری است تا بدانید خدا از عهدۀ هر کاری برمی‌آید و علم خدا قطعاً بر هر چیزی احاطه دارد.\n‌پیامبر! چرا برای جلب رضایت همسرانت چیزی را که خدا برایت حلال کرده، با قسم‌خوردن حرام می‌کنی؟! خدا آمرزندۀ مهربان است.\nخدا شکستن قسم‌هایتان را در چنین مواقعی، به‌شرط پرداخت جریمه، اجازه داده است؛ آخر، او همه‌کارۀ شماست و اوست دانای کاردرست.\nماجرا این بود: پیامبر رازی را به یکی از همسرانش گفت؛ اما وقتی آن زن با گفتن به هَوویش، فاشش کرد و خدا پیامبر را از این افشاگری باخبر کرد، پیامبر خطای زنش را سربسته به خودِ او گوشزد کرد. وقتی از این کارش باخبرش کرد، آن زن پرسید: «این را چه کسی به تو خبر داد؟» گفت: «همان دانای آگاه، باخبرم کرد.»\nاگر شما دو زن به درگاه خدا توبه کنید، به‌سود خودتان است؛ چون‌که دل‌هایتان واقعاً رنگ غیرخدایی گرفته! اگر هم علیه پیامبر همدست شوید، کاری از پیش نمی‌برید؛ زیرا خدا و جبرئیل و شایسته‌ترین مؤمن، یعنی علی، یاور اویند. تازه، فرشتگان هم پشتیبان اویند\nاگر پیامبر طلاقتان بدهد، شاید خدا همسرانی بهتر از شما نصیبش بکند: زنانی تسلیم محض خدا، باایمان، گوش‌به‌فرمان شوهر، توبه‌کار، اهل عبادت، اهل مسجد و جلسه‌های مذهبی، چه بیوه باشند چه دوشیزه.\nمسلمانان! خودتان و خانواده‌هایتان را از آتشی حفظ کنید که سوختش مردم و بت‌های سنگی‌اند! فرشتگانی خشن و سخت‌گیر بالای سرِ آن‌اند که از دستورهایی که خدا به آنان داده، سرپیچی نمی‌کنند و مأموریت‌هایشان را کامل انجام می‌دهند.\nبه بی‌دین‌ها می‌گویند: «امروز دیگر عذرتراشی نکنید؛ چون فقط با همان کارهایی مجازات می‌شوید که دائم مشغولش بودید.»\nمسلمانان! خالصانه و واقعی به‌سوی خدا برگردید؛ به این امید که خدا گناهانتان را محو کند و در باغ‌هایی پردرخت جایتان بدهد که در آن‌ها جوی‌ها روان است؛ در همان روزی که خدا پیامبر و مسلمانانِ همراهش را خواروزار نمی‌کند و نورشان جلوی رو و در سمت راست و چپشان پَرتوافشانی می‌کند. آنان می‌گویند: «خدایا، نورمان را کامل کن و ما را بیامرز که تو از عهدۀ هر کاری برمی‌آیی.»\nپیامبر! در مقابله با بی‌دین‌ها و منافق‌ها همۀ تلاشت را به‌کار ببند و بر آن‌ها سخت بگیر. جایگاهشان جهنم است و آن بد‌سرانجامی است!\nخدا، برای بی‌دین‌ها، زن نوح و زن لوط را مثال می‌زند: آن‌ها تحت سرپرستی دو بندۀ شایسته از بندگانمان زندگی می‌کردند؛ ولی با آنان رفتاری منافقانه داشتند. همسربودنشان با آن دو پیامبر، در دفع عذاب الهی هیچ کمکشان نکرد و وقت آمدنِ عذاب، گفته شد: «با بقیۀ واردشونده‌ها وارد آتش جهنم بشوید!»\nهمچنین برای مردم باایمان، زن فرعون را مثال می‌زند که به پیشگاه الهی عرض کرد: «خدایا، در جوار خودت در بهشت برایم خانه‌ای بنا کن و از دست فرعون و کارهایش نجاتم بده و از چنگ این‌قبیل مردم بدکار رهایم کن.»\nو نیز مریم، دختر عِمران را مثال می‌زند که در زندگی پاک‌دامن بود. ما هم با ارادۀ الهی‌مان باردارش کردیم. او سخنان خدا و کتاب‌های آسمانی را باور داشت و جزو مطیعان فرمان خدا بود.\nپربرکت است کسی که فرمانرواییِ همۀ هستی به دست اوست و او از عهدۀ هر کاری برمی‌آید\nهمان‌که مرگ و زندگی را آفرید تا امتحانتان کند که کدامتان بهتر رفتار می‌کنید. او شکست‌ناپذیرِ آمرزنده است؛\nهمان‌که هفت آسمان را طبقه‌طبقه آفرید.در آفرینش خدای رحمان هیچ‌گونه‌ ناهماهنگی و بی‌نظمی نمی‌بینی. حالا دوباره نگاه کن! کم‌وکاستی می‌بینی؟!\nاصلاً چندباره نگاه کن! آن‌قدر که خستگی و واماندگی در چشم‌هایت موج بزند!\nآسمان دنیا را با چراغ ستاره‌ها چشم‌نواز کردیم و آن‌ها را تیرهایی قرار دادیم برای دورکردن شیاطین و جنّیان. در آخرت هم، آتشی سوزان برایشان آماده کرده‌ایم!\nنصیب کسانی که خدا را باور نکنند، عذاب جهنم است و آن بد سرانجامی است!\nوقتی داخلش پرتاب شوند، درحالی‌که فوران می‌کند، نعره‌ای از آن می‌شنوند!\nکم مانده که از شدت خروش از هم بپاشد!هر وقت گروهی را در آن می‌اندازند، نگهبانانش از آن‌ها می‌پرسند: «مگر هشداردهنده‌ای سراغتان نیامد؟!»\nجواب می‌دهند: «چرا، هشداردهنده‌ای سراغمان آمد؛ ولی اَنگ دروغگویی به او زدیم و گفتیم: ’خدا چیزی نفرستاده. شما پیامبرها خیلی گمراهید!‘»\nو ادامه می‌دهند: «اگر گوش شنوا داشتیم یا عقلمان را به‌کار می‌انداختیم، الان بین جهنمی‌ها نبودیم!»\nبله، به گناهشان اعتراف می‌کنند. پس ناله‌ونفرین بر دوزخیان!\nالبته آنانی که از ترس عذابِ ندیده از خدا حساب می‌برند، آمرزش و پاداشی بزرگ در انتظارشان است!\nحرف‌هایتان را چه پنهان کنید چه آشکار، او از هرچه در دل‌ها می‌گذرد، به‌خوبی خبر دارد.\nمگر همانی که همه را آفریده است، از حالشان باخبر نیست، با آنکه او نکته‌سنجی آگاه است؟!\nهم‌اوست که زمین را برای استفاده‌تان هموار کرد: بر پهنۀ آن حرکت کنید و از رزق‌وروزی خدا بخورید و بدانید که زنده‌شدن مردگان در اختیار اوست.\nآیا مطمئنید که فرشتگانِ آسمان با رانِش ناگهانیِ زمین، شما را در آن فرو نبرند؟!\nیا مطمئنید که همان فرشتگان آسمان طوفان شن بر سرتان نفرستند؟! آن‌وقت معنای تهدیدهای مرا خیلی زود می‌فهمید!\nکسانی هم که قبل از این‌ها بودند، به پیامبران تهمت دروغ زدند؛ خب، چطور بود عکس‌العمل من؟!\nمگر پرندگانِ بالای سرشان را تماشا نکرده‌اند که بال‌هایشان را بازوبسته می‌کنند؟ جز خدای رحمان کسی آن‌ها را در هوا نگه نمی‌دارد؛ زیرا او هر چیزی را می‌بیند.\nیا کیست آن‌که سپاهتان باشد و در برابر خداى رحمان کمکتان کند؟! بله، بی‌دین‌ها فقط گرفتار فریب‌اند!\nیا کیست آن‌که روزی‌تان بدهد، اگر خدا جلوی روزیِ خود را بگیرد؟! تازه، با لج‌بازی به سرکشی و نفرتشان ادامه می‌دهند!\nآیا آن‌که سینه‌خیز آن‌هم در جادۀ ناصاف راه می‌رود، بهتر به مقصد می‌رسد یا آن‌که سرِ پا در جادۀ صاف راه می‌رود؟!\nبگو: «اوست که شما را به‌وجود آورد و نعمت گوش و چشم و عقل به شما داد. حیف که کمتر شکر می‌کنید!»\nبگو: «اوست که شما را وابسته به زمین آفرید و دست‌آخر، دسته‌جمعی به محضرش برده می‌شوید.»\nمی‌پرسند: «اگر راست می‌گویید، این وعدۀ روز قیامت کِی می‌رسد پس؟!»\nبگو: «علمش فقط پیش خداست و من فقط هشداردهنده‌ای باصراحتم.»\nوقتی وعدۀ خدا نزدیک شود، چهرۀ بی‌دین‌ها در هم می‌رود. به آن‌ها می‌گویند: «این همان چیزی است که آن را می‌خواستید!»\nاز آن‌هایی که مرگت را از خدا می‌خواهند، بپرس: «به‌نظر شما، اگر خدا مرا و آنانی را که با من‌اند، بمیراند یا به ما رحم کند و نمیراند، شما بی‌دین‌ها را چه کسی از عذاب زجرآور رها می‌کند؟!»\nبگو: «او همان خدای رحمان است که به او ایمان آورده‌ایم و به او توکل کرده‌ایم. به‌همین زودی‌ها می‌فهمید چه کسی غرق گمراهی است!»\nو بالاخره بپرس: «به‌نظر شما، اگر آبِ دراختیارتان در عمق زمین فرو رود، چه کسی دوباره آبی برایتان جاری می‌کند؟!»\nنون. به قلم قسم و به آنچه می‌نویسند\nکه تو به‌لطف خدا و برخلاف تهمت‌ها، دیوانه نیستی\nو به‌پاس پایداری‌ات پاداشی بی‌پایان داری\nو تو بر قلّۀ اخلاق نشسته‌ای!\nبه‌همین زودی‌ها می‌بینی و می‌بینند\nکه کدامتان دیوانه‌اید!\nالبته خدا بهتر می‌داند وضع‌وحال آن‌هایی را که از راهش به‌در شده‌اند یا در راه درست قرار دارند.\nدنباله‌روِ آن‌هایی نباش که تو را به دروغگویی متهم می‌کنند\nدوست دارند کوتاه بیایی تا کوتاه بیایند!\nدنباله‌روِ هیچ قسم‌خورندۀ رذلی نباش؛\nهمان بدگویی که برای سخن‌چینی اینجا و آنجا می‌رود\nبه‌شدت بخیل است و زیاده‌خواه و سهل‌انگار.\nگستاخ است و گذشته از آن، بی‌اصل‌وتبار\nبه‌صِرف اینکه اموال و اولاد فراوان دارد،\nوقتی آیه‌هایمان را برایش می‌خوانند، می‌گوید: «این‌ها که همان افسانه‌های گذشتگان است!»\nبه‌زودی بینى‌اش را به خاک مى‌مالیم!\nما امتحانشان می‌کنیم؛ همان‌طورکه صاحبان باغ سوخته را امتحان کردیم: وقتی قسم خوردند که صبح زود میوه‌های باغ را بچینند\nو ذره‌ای به نیازمندان ندهند!\nشب که خواب بودند، بلایی از طرف خدا به جان باغ افتاد\nو باغ به تلّی از خاکستر تبدیل شد!\nصبح، بی‌خبر از همه‌جا، همدیگر را صدا زدند:\n«اگر می‌خواهید بروید میوه‌چینی، تا آفتاب نزده، سراغ محصولتان بروید.»\nبعد، راه افتادند و آهسته به هم می‌گفتند:\n«نکند امروز در باغ، نیازمندی سراغتان بیاید!»\nبله، با این نیت راهی شدند که به نیازمندان چیزی ندهند.\nبه‌محض اینکه آن باغ سوخته را دیدند، گفتند: «وای که ما بد راهی رفتیم!‌\nتازه، از همه چیز هم محروم شدیم!»\nعاقل‌ترینشان گفت: «نگفتم به شما که چرا با کمک به فقرا به‌یاد خدا نیستید؟!»\nگفتند: «بله، تقصیر خدا نیست! خودِ ما بد کردیم.»\nآن‌وقت ملامت‌کنان، به همدیگر رو کردند\nو گفتند: «خاک بر سر ما! واقعاً که گردنکشی کردیم.\nامیدواریم که خدا به‌جای این باغ، بهترش را به ما بدهد. ما دیگر به خدا رو کردیم.»\nاین‌طور است عذاب دنیا‍! کاش می‌دانستند که عذاب آخرت از این هم بزرگ‌تر است!\nاز طرف دیگر، خودمراقبان، پیش خدا باغ‌های پُرنازونعمت دارند.\nآیا فرمانبران را با گناهکارها یکی می‌کنیم؟!\nچه‌تان شده؟! چطور قضاوت مى‌کنید؟!\nمگر کتابی آسمانی دارید که از رویش می‌خوانید\nکه: «در آخرت هرچه انتخاب کنید، همان برای شماست»؟!\nیا مگر قول محکمی از ما گرفته‌اید که تا روز قیامت، هرجور حکم کنید، حقِ شماست؟‍!\nاز آن‌ها بپرس که کدامشان آن یکی‌بودن را تضمین می‌کند؟!\nنکند بت‌هایشان واسطه می‌شوند برای این یکی‌شدن؟! اگر راست می‌گویند، معرفی‌شان کنند!\nروزی می‌رسد که کارشان زار شود. دعوت می‌شوند به سجده‌کردن؛ ولی از درون نمی‌توانند!\nخواری در چشم‌هایشان موج می‌زند و خفت سرتاپایشان را می‌گیرد! البته در دنیا هم به سجده دعوت می‌شدند، درحالی‌که صحیح و سالم بودند!\nآن‌هایی را که قرآن را دروغ می‌دانند، به من واگذار: از جایى که فکرش را نمى‌کنند، کم‌کم گریبانشان را خواهیم گرفت.\nالبته به‌اندازۀ کافی مهلتشان می‌دهم؛ چون نقشه‌ام حساب‌شده است!\nمگر برای راهنمایی‌شان مزدی از آن‌ها خواسته‌ای که از پرداختش کمر خم کرده باشند؟!\nمگر علم غیب پیش آن‌هاست که حرف‌هایشان را دربارۀ تو از رویش می‌نویسند؟!\nصبر کن تا خدا فرمان عذاب تدریجی‌اش را پیش ببرد.مثل یونس هم نباش! او برای نجاتش، بغض‌آلود صدایمان زد.\nاگر به‌فرض، لطف خدا در قبول توبه شامل حالش نمی‌شد، در حالی به آن ساحل بدون گیاه انداخته می‌شد که مستحق ملامت بود!\nپس خدا برگزیدش و جزو شایستگانش کرد\nوقتی بت‌پرست‌ها قرآن می‌شنوند، کم مانده که با چشم‌زخم، به تو آسیب بزنند. تازه، می‌گویند: «او دیوانه است!»\nدرحالی‌که این قرآن فقط مایۀ یادآوری جهانیان است.\nحادثۀ حتمی!\nآن حادثۀ حتمی چیست؟!\nو چه می‌دانی آن حادثۀ حتمی چیست؟!\nقوم ثمود و عاد آن حادثۀ درهم‌کوبنده را انکار کردند!\nپس قوم ثمود با صاعقه‌ای مرگ‌بار نابود شدند!\nقوم عاد هم با تندبادی استخوان‌سوز و وحشی نابود شدند!\nخدا آن تندباد را هفت شب و هشت روزِ متوالی بر آن‌ها مسلط کرد! اگر در آن مدت آنجا بودی، می‌دیدی که آن قومِ تنومند همانند تنه‌های توخالیِ درخت‌های خرما به خاک می‌افتند!\nحتی یک نفرشان جان سالم به‌در برد؟!\nفرعون و اقوام قبل از او و مردم شهرهای زیروروشدۀ قوم لوط هم راه زندگی را به‌خطا رفتند\nو از فرستادگان خدا نافرمانی کردند. خدا هم به عذابی شدید گرفتارشان کرد!\nالبته وقتی سیلاب ویرانگر نوح شروع شد، ما اجدادتان را سوار آن کشتی عظیم کردیم\nتا این حادثه را مایۀ یادآوری‌تان کنیم و امثال شما آن را به گوش جان بسپارند.\nوقتی در شیپور قیامت یک‌باره بدمند\nو زمین و کوه‌ها را از جا بکنند و یک‌باره در هم بکوبند،\nن روز است که آن واقعۀ بزرگ واقع می‌شود!\nآ آن روز، آسمان به‌سبب سست‌شدنش به‌هم می‌ریزد!\nو فرشتگان در اطراف آسمان آمادۀ مأموریت می‌ایستند و هشت فرشتۀ بلندمرتبه، ادارۀ جهان را آن روز به‌عهده می‌گیرند!\nآن روز احضارتان می‌کنند و چیزی از اسرارتان مخفی نمی‌ماند!\nهرکه کارنامه‌اش را با احترام، تقدیمش کنند، می‌گوید: «بیایید کارنامه‌ام را بخوانید!\nمن فکر می‌کردم با حساب‌وکتابِ کارهایم روبه‌رو شوم!»\nپس او زندگی دلچسبی خواهد داشت\nدر باغهایی بی‌نظیر،\nکه میوههایش کاملاً در دسترس است.\nبه‌پاس کارهایی که در روزگاران گذشته کردید، بخورید و بنوشید: نوش جانتان!\nاما آن‌که کارنامه‌اش را با تحقیر، زیر بغلش بزنند، می‌گوید: «ای‌کاش کارنامه‌ام را به من نمی‌دادند!\nو حساب‌وکتابِ کارهایم را نمی‌دانستم!\nای‌کاش همان مرگ پایان کارم بود!\nمال‌ومنالم به‌دردم نخورد\nمقام‌وموقعیتم از دستم رفت!»\nخدا به فرشتگان می‌گوید: «او را بگیرید و غل‌وزنجیر کنید!\nبعد، در دوزخ سرخ‌وسوخته‌اش کنید!\nآن‌وقت در زنجیری چند ده متری به بندش بکشید!\nچون‌که او خدای بزرگ را باور نداشت.\nکسی را هم در دادن سهم غذای فقیران تشویق نکرد.\nدر نتیجه، امروز در اینجا دوستی صمیمی ندارد\nو فقط غذایی از چرکاب نصیبش می‌شود\nکه تنها خلاف‌کارها مجبورند از آن بخورند.»\nنمی‌خواهم قسم بخورم به موجوداتی که می‌بینید\nو موجوداتی که نمی‌بینید\nکه البته این قرآن، سخن پیامبری بزرگوار است که از طرف خدا آورده،\nنه سخن شاعری خیال‌پرداز. حیف که کمتر باور می‌کنید!\nو نه سخن کاهنی پیشگو. حیف که کمتر به‌خود می‌آیید!\nبله، سخن فرستاده‌شده‌ای است از طرف صاحب جهانیان.\nاگر به‌فرض محال،‌ پیامبر حرف‌هایی به‌دروغ بر ما می‌بست،\nاو را محکم می‌گرفتیم\nو شاهرگ حیاتش را می‌زدیم!\nو هیچ کدامتان قدرت دفاع از او را نداشتید.\nاین قرآن برای خودمراقبان قطعاً مایۀ به‌خودآمدن است.\nالبته ما خوب می‌دانیم که بعضی‌هایتان دروغش می‌دانید!\nدر ضمن، مایۀ حسرت بی‌دین‌ها هم خواهد شد.\nبله، قرآن و گزارشش از قیامت عین حقیقت است.\nپس اسم خدای بزرگ‌مرتبه‌ات را به پاکی یاد کن.\nکسی عذابی حتمی از خدا خواست\nکه مخصوص بی‌دین‌هاست و چیزی هم جلودارش نیست!\nو از طرف خدای مرتبه‌آفرین است.\nفرشتگان و روح در روزی که معادل پنجاه‌هزار سال دنیایی است، مرتبه‌به‌مرتبه به‌طرف خدا بالا می‌روند.\nپس فعلاً در برابر آزار بی‌دین‌ها جانانه صبر کن!\nآن‌ها عذاب قیامت را دور می‌بینند\nو ما نزدیک می‌بینیم.\nهمان روزی که آسمان مثل فلزِ گداخته راه می‌افتد\nو کوه‌ها مثل پشمِ رنگا‌رنگ، نرم می‌شود!\nدوست صمیمی سراغ دوست صمیمی‌اش را نمی‌گیرد؛\nبا اینکه آن‌ها را جلوی چشمِ هم می‌آورند!اصلاً هر گناهکاری آرزو می‌کند بتواند برای رهایی از عذابِ آن روز، بچه‌هایش را\nو همسر و برادر و خواهرش را\nو قوم‌وخویشش را که پشت‌وپناهش بودند\nو نیز هرکه را روی زمین است فدا کند تا این کار نجاتش بدهد\nمعلوم است که نمی‌دهد!تازه، آتش هر لحظه زبانه می‌کشد\nو پوست و گوشت را می‌کَند!\nصدا می‌زند هرکه را به حق پشت می‌کند و رو برمی‌گردانَد\nو ثروت جمع می‌کند و پس‌انداز می‌کند!\nبله، انسان نوعاً کم‌ظرفیت است!\nوقتی شر به او برسد، بی‌تابی می‌کند\nو وقتی خیر به او برسد، بخل می‌ورزد؛\nمگر نمازگزارانی\nکه همیشه نمازشان را می‌خوانند\nو در اموالشان سهم مشخصی کنار می‌گذارند\nبرای محرومان و گدایان.\nباور به روز جزا را در عمل نشان می‌دهند\nو از عذاب خدا در هراس‌اند.\nآخر، عذاب خدا چیزی نیست که بتوانند از آن در امان بمانند.\nهمچنین، در رفتار جنسیِ خود پاک‌دامن‌اند\nو فقط با همسران و کنیزانشان رابطۀ زناشویی دارند و از این بابت، سرزنش نمی‌شوند.\nآن‌هایی که بیشتر از این، دنبال برآوردنِ نیازهای جنسی‌شان باشند، زیاده‌خواه‌اند.\nاین نمازگزاران در امانت‌داری مواظب‌اند و سرِ قولشان می‌ایستند\nو هر وقت لازم باشد، حاضرند شهادتِ حق بدهند\nو نمازشان را با آداب و شرایطش می‌خوانند.\nآن‌ها در باغ‌های بهشتی، شایستۀ احترام‌اند.\nآن‌وقت، منافق‌های بی‌عمل چه فکری می‌کنند که به‌طرفت سرک می‌کشند\nو دسته‌دسته از چپ و راست، دورت جمع می‌شوند؟!\nیعنی هر کدامشان توقع بیجا دارند که در بهشتِ پُرنازونعمت واردشان کنند؟!\nهرگز! ما آن‌ها را از آنچه خود می‌دانند، آفریده‌ایم!\nدیگر نمی‌خواهم قسم بخورم به صاحب مشرق‌ها و مغرب‌ها که ما می‌توانیم\nبهتر از آن‌ها را به‌جایشان بیاوریم و کسی هم جلودارمان نیست.\nپس بگذار در افکار پوچشان غوطه‌ور باشند و به دنیای مادی‌شان سرگرم بمانند تا بالاخره با روز موعود روبه‌رو شوند؛\nهمان روزی که از گورها به‌سرعت بیرون می‌آیند: گویی به‌سوی علامتی نصب‌شده می‌شتابند!\nخواری در چشم‌هایشان موج می‌زند و خفت سرتاپایشان را می‌گیرد! این همان روزی است که به آن‌ها وعده می‌دادند.\nما نوح را به‌سوى قومش فرستادیم: «قومت را هشدار بده، قبل از اینکه عذابى زجرآور سراغشان بیاید.»\nنوح به آن‌ها گفت: «مردم! من برایتان هشداردهنده‌ای باصراحتم:\nخدا را بندگی کنید و مراقب رفتارتان باشید و از من الگو بگیرید\nتا به‌اندازۀ بندگی‌تان، گناهانتان را ببخشد و تا رسیدن مرگ حتمی، مهلتتان بدهد. کاش می‌دانستید که اجل الهی وقتی برسد، عقب نمی‌افتد!»\nدست‌آخر، نوح گِله کرد: «خدایا، من قوم خودم را شب و‌ روز به‌سویت دعوت کردم؛\nولی دعوتم جز فرار از حق، سودی برایشان نداشت!\nمن هر بار دعوتشان می‌کردم تا آن‌ها را بیامرزی، انگشت‌هایشان را در گوش‌هایشان فرو می‌کردند، جامه‌هایشان را بر سر می‌کشیدند، بر نشنیدن حرف‌هایم مُصر بودند و دعوتم را با غرور خاصی رد می‌کردند!\nبا وجود این، باز هم با صدای بلند به‌سویت دعوتشان کردم\nو حقایق را در جمع‌های عمومی و خصوصی، آن‌هم به بهترین روش، با آن‌ها در میان گذاشتم\nو گفتم: «از خدا آمرزش بخواهید که او بسیار آمرزنده است\nتا باران‌های پی‌درپی برایتان بفرستد\nو اموال و اولادتان را زیاد کند و باغ‌های سرسبز و نهرهای پرآب در اختیارتان بگذارد!\nچه‌تان شده که به بزرگواریِ خدا امید ندارید؟!\nدرحالی‌که او شما را مرحله‌به‌مرحله می‌آفریند.\nمگر نمی‌دانید که خدا چطور هفت آسمان را طبقه‌طبقه آفرید\nو در آسمان ماه را تابان و خورشید را درخشان کرد؟!\nو اینکه خدا شما را، به‌نوعی، از عناصر زمین می‌رویاند\nو در آخر، به درون زمین برِتان می‌گرداند و در قیامت به‌طرز عجیبی بیرونتان می‌آورد؟!\nو اینکه خدا زمین را فرش زیر پایتان کرده\nتا از راه‌های پهناور آن سفر کنید؟!»\nنوح ادامه داد: «خدایا، فرمانم را نبردند و دنبال آن‌هایی راه افتادند که اموال و اولادشان چیزی جز ضرر برایشان نداشت؛\nهمان‌ها که بسیار موذیانه نقشه کشیدند\nو به مردم گفتند: «معبودهای خودتان را هرگز رها نکنید، به‌ویژه بت وَدّ و سُواع و یغوث و یعوق و نسر را!»\nبله، خیلی‌ها‌ را گمراه کردند. خدایا، چنین بدکارهایی را هرچه بیشتر به‌حال خودشان رها کن.»\nپس به‌سزای گناهانشان همه در سیلاب ویرانگر غرق شدند و در آتش برزخ گیر افتادند. در برابر خدا هم برای خودشان یاورانی پیدا نکردند!\nنوح قبل از شروع سیلاب گفت: «خدایا، هیچ کدام از این بی‌دین‌ها را روی زمین باقی نگذار\nاگر باقی‌شان بگذاری، بندگانت را از راه به‌در می‌کنند و جز نسلی تبهکار و نمک‌نشناس نمی‌زایند!\nخدایا، مرا و پدر ‌و ‌مادرم را بیامرز و هر مؤمنی را هم که وارد خانه‌ام می‌شود و همۀ مردان و زنان باایمان را. بدکارها را هم هرچه بیشتر دچار نکبت کن.»\nبگو: «به من وحی شده که گروهی از جنّیان به آیه‌های خدا خوب گوش داده‌اند و گفته‌اند:ما کلام شگفت‌آوری شنیدیم\nکه به کمال راهنمایی می‌کند؛ پس به آن ایمان آوردیم و هرگز احدی را به‌جای خدا نمی‌پرستیم.\nمقام خدا والاست. او برای خودش همسر و فرزندی انتخاب نکرده است؛\nولی احمق‌های ما دربارۀ خدا حرف‌های ناروایی می‌زنند!\nما هم که فکر می‌کردیم انسان‌ها و جنّی‌ها هیچ وقت به خدا دروغ نمی‌بندند، این حرف‌ها را باور می‌کردیم.\nاما عده‌ای از آدمیان دست‌به‌دامن عده‌ای از جنّیان می‌شوند و در نتیجه، بی‌خبرتر و بدبخت‌ترشان می‌کنند.\nآدم‌ها هم مثل شما خیال می‌کردند که خدا بعد از عیسی احدی را به پیامبری نمی‌فرستد.\nما برای کسب اخبار جدید به آسمانِ بالا رفتیم؛ ولی دیدیم که پر از محافظ و شهاب‌سنگ است!\nبرای شنیدن سخن فرشتگان، قبلاً در آسمان به‌کمین می‌نشستیم؛ ولی حالا هرکه بخواهد شنود کند، شهاب‌سنگی در کمین خود می‌بیند.\nبا توجه به اوضاع جدید، نمی‌دانیم که آیا دربارۀ زمینیان شرّی مقدّر شده یا خدا دارد برای هدایتشان زمینه‌سازی می‌کند.\nبعضی‌هایمان درستکاریم و بعضی‌هایمان نه. بله، هر کداممان به راهی متفاوت می‌رویم!\nحالا که فکر می‌کنیم، می‌بینیم با بدبودن، نمی‌توانیم حریف خدا در زمین شویم و از دستش فرار کنیم.\nپس همین‌که قرآنِ سراسر هدایت را شنیدیم، به آن ایمان آوردیم؛ چون آن‌هایی که به خدا ایمان بیاورند، نمی‌ترسند از کم‌شدن ثواب یا دچارشدن به عذاب.\nبله، بعضی‌هایمان تسلیم فرمان خداییم و بعضی‌هایمان منحرف. پس آنانی که تسلیم اویند، خواهان کمال‌اند؛\nاما منحرفان هیزم جهنم‌اند!\nهمچنین، به من وحی شده که اگر جن و اِنس در راهِ درست پایداری کنند، آنان را به آب و نان فراوان می‌رسانیم\nتا دراین‌باره امتحانشان کنیم. آن‌هایی هم که از یاد الهی رو بگردانند، خدا در چرخه‌ای از عذابِ روزافزون واردشان می‌کند.\nمساجد و معابد ویژۀ خداست؛ پس با وجود خدا معبود دیگری را صدا نزنید.»\nوقتی محمد، بندۀ خدا، به نماز می‌ایستاد، بت‌پرست‌ها از شدت ازدحام برای تمسخر، کم مانده بود بر سرش بریزند!\nبگو: «فقط خدا را می‌پرستم و کسی را هم به‌جایش نمی‌پرستم.»\nبگو: «من اختیار ‌ضرر‌ و بدبختی و سود و خوشبختی‌تان را ندارم.»\nبگو: «هرگز احدی مرا در برابر خدا حمایت نمی‌کند و جز او هیچ پناهگاهی سراغ ندارم.\nوظیفه‌ام فقط معرفی خدا و رساندن پیام‌های اوست. آن‌هایی که با خدا و رسولش مخالفت کنند، نصیبشان آتش جهنم است که همیشه آنجا ماندنی‌اند!\nوقتی آنچه را به آن‌ها وعده داده‌اند، با چشم خود ببینند، فوری می‌فهمند چه کسانی حامیانشان ضعیف‌تر است و تعدادشان کمتر!»\nبگو: «نمی‌دانم عذابی که به شما وعده داده‌اند، نزدیک است یا خدا وقت دیرتری برایش تعیین کرده؟!\nدانای غیب است و کسی را بر اسرار غیبش مسلط نمی‌کند؛\nمگر آن‌هایی را که به پیامبری انتخاب کند که در آن‌صورت، از پیشِ رو و پشت سرشان محافظانی می‌فرستد\nتا معلوم کند که پیام‌هایش را کامل به مردم می‌رسانند. البته او خودش مراقب پیام‌های پیشِ پیامبران هست و حساب هر چیز را به‌دقت دارد.»\nای که روانداز به خود پیچیده‌‌ای!\nبیشترِ شب را شب‌زنده‌داری کن\nحدود نصفش را، حالا کمی کمتر\nیا کمی بیشتر، و شمرده‌شمرده قرآن بخوان؛\nزیرا ما قرآنی را بر تو می‌فرستیم که علم به حقایقش، عمل به معارفش و تبلیغ احکامش دشوار و سنگین است!\nبله، سرخوشیِ شب قدم‌ها را محکم‌تر می‌کند و حرف‌ها را پخته‌تر.\nآخر، در طول روز خیلی درگیر کاروبار زندگی هستی!\nشب‌ها نام خدا را ببَر و یکسره از همه ببُر و رو به او بیاور؛\nهمان صاحب مشرق و مغرب که معبودی جز او نیست.پس در زندگی به او تکیه کن\nو در برابر یاوه‌سرایی بت‌پرست‌ها فعلاً صبور باش و از آن‌ها با خوش‌برخوردی کناره بگیر.\nبه این مرفّهان بی‌درد که دروغ به تو می‌بندند، کمی مهلت بده و به من واگذارشان!\nچون‌که پیشمان زنجیرهایی سنگین است و آتشی شعله‌ور!\nو غذایی گلوگیر است و عذابی زجرآور!\nهمان روزی که زمین و کوه‌ها به‌لرزه دربیایند و کوه‌ها همچون تلّی از ریگ روان بشوند.\nما پیامبری به‌سویتان فرستادیم که شاهد کارهایتان باشد؛ همان‌طورکه به‌سوی فرعون پیامبری فرستادیم.\nاما فرعون از آن پیامبر نافرمانی کرد. ما هم به عذابی خانمان‌سوز گرفتارش کردیم!\nاگر امروز بی‌دینی کنید، خودتان را چطور از روزی حفظ می‌کنید که کودکان را پیر می‌کند؟!\nآسمان به‌خاطر شدت آن روز به‌هم می‌ریزد و وعدۀ خدا حتمی است.\nسفارش به شب‌زنده‌داری برای به‌خودآوردن است؛ پس هرکه می‌خواهد، با شب‌زنده‌داری به‌طرف خدا راه بیفتد\nتو و گروهی از کسانی که با تواَند، گاهی نزدیک به دوسوم شب و گاهی نصف و گاهی یک‌سومش را شب‌زنده‌داری می‌کنید و خدا این را خوب می‌داند؛ چون مدت دقیق شب و روز را خدا تعیین می‌کند. این را هم می‌داند که شما طاقت عبادت‌های طولانی را ندارید؛ پس به شما لطف کرد: از این به‌بعد، هر چقدر شد، در شب‌زنده‌داری‌ها قرآن بخوانید. همچنین، می‌داند که بعضی‌هایتان مریض می‌شوید و بعضی‌هایتان دنبال روزی حلال به مسافرت می‌روید و بعضی‌هایتان هم در جنگ شرکت می‌کنید. پس هر چقدر شد، در شب‌زنده‌داری‌ها قرآن بخوانید و نمازهای واجب را با آدابش بخوانید و صدقه بدهید و پیش خدا کارهای خوب پس‌انداز کنید. هر کار خوبی که برای خودتان جلوجلو بفرستید، پیشِ خدا می‌بینید که بهتر شده است و پاداشش بزرگ‌تر. از خدا آمرزش هم بخواهید که خدا آمرزندۀ مهربان است.\nای که روانداز بر خود کشیده‌ای!\nبرخیز! مردم را هشدار بده،\nخدا را به بزرگی یاد کن،\nدامن خود را از کارهای بد پاک نگه دار،\nاز اخلاق زشت دور باش،\nکارهایت را بزرگ نبین و منّت نگذار\nو به‌خاطر خدا صبوری کن.\nوقتی در شیپور قیامت بدمند،\nآن روز روز طاقت‌فرسایی است.\nبله، برای بی‌دین‌ها اصلاً آسان نیست!\nتنها به من واگذارش آن‌که را آفریده‌ام\nو اموالی فراوان\nو اولادی آماده‌به‌خدمت به او داده‌ام\nوسایل زندگی را هم، از هر نظر، برایش آماده کرده‌ام.\nتازه، طمع دارد که باز هم بدهم!\nبه‌هیچ‌وجه! چون‌که او با آیه‌های ما دشمنی دارد.\nبه‌زودی او را به گردنۀ صعب‌العبوری می‌کشانم!\nبرای دشمنی با حق، فکر کرد و سبک‌سنگین کرد\nمرگ بر او؛ چه موذیانه عمل کرد!\nباز هم مرگ بر او؛ چه موذیانه عمل کرد!\nنگاهی مرموز انداخت.\nبعد، اخم کرد و چهره در هم کشید\nو از درون، به حق پشت پا زد و تکبر کرد!\nپس ادعایش را این‌طور بیان کرد: «این قرآن فقط حرف‌هایی سحرآمیز است برگرفته از جادوگران گذشته!\nاین گفتار بشر است و بس!»\nبه‌زودی او را در دریایی مذاب محو می‌کنم!\nچه می‌دانی آن دریای مذاب چیست؟!\nدائم زجرکش می‌کند و دست‌بردار هم نیست!\nو حسابی برای بشر خودنمایی می‌کند!\nنوزده نفر هم مأمور آن‌اند.\nمأمورانِ این آتش را فقط از فرشته‌ها انتخاب کرده‌ایم. از تعدادشان هم خبر داده‌ایم، فقط برای امتحان بی‌دین‌ها تا اهل‌کتاب با دیدن همین مطلب در تورات و انجیل، به حقانیت قرآن پی ببرند و مسلمان‌ها ایمانشان را بیشتر کنند. اهل‌کتاب و مسلمان‌ها هم، شک به دل خود راه ندهند و دست‌آخر، بیماردل‌ها و بی‌دین‌ها به‌مسخره بگویند: «منظور خدا از گفتن تعداد مأموران چه بود؟!» خدا هرکه را نالایق بداند، این‌طور به‌حال خودش رها می‌کند و هرکه را لایق بداند، دستش را می‌گیرد. البته تعداد سپاهیان خدا را خودش می‌داند و بس. بله، ذکر آن تعداد فقط برای به‌خودآوردن بشر است.\nنه! قرآن سِحر نیست. به ماه قسم!\nو به شب قسم وقتی بساطش را جمع کند\nو به صبح قسم وقتی سفره‌اش را پهن کند\nکه بین پدیده‌های بزرگ، قرآن بی‌نظیر است\nو هشداری برای بشر،\nبرای هر کدامتان که دوست دارد جلو برود یا عقب بماند!\nهرکسی گیرِ کارهای خودش است!\nمگر اهل سعادت\nکه در باغ‌هایی پردرخت‌اند.\nآنان از حال و روز گناهکارها می‌پرسند:\n«چه چیزی جهنمی‌تان کرد؟!»\nجواب می‌دهند: «جزو نمازگزاران نبودیم،\nبه فقیران غذا نمی‌دادیم،\nبا یاوه‌گوها دمخور بودیم\nو روز جزا را هم دروغ می‌دانستیم\nتا آنکه دست‌آخر مرگ سراغمان آمد!»\nبرای همین، پادرمیانیِ شفاعت‌کنندگان هم به‌دردشان نمی‌خورَد!\nچه‌شان شده که از یادآوری‌های قرآن رو‌گردان‌اند؟!\nانگار گورخرانی رم‌کرده‌اند\nکه از مقابل شیری در رفته‌اند!\nنکند هر کدامشان توقع دارد کتابی اختصاصی از طرف خدا به او بدهند!\nبه‌هیچ‌وجه! بلکه در واقع از آخرت نمی‌ترسند.\nبله، به‌هیچ‌وجه! چون همین قرآن برای به‌خودآمدن کافی است.\nپس هرکس بخواهد، با آن به‌خودش می‌آید\nالبته تا خدا توفیق ندهد، کسی به‌خود نمی‌آید. هم‌او سزاوار است که در حضورش مراقب رفتارشان باشند و به آمرزشش دل ببندند.\nنمی‌خواهم قسم بخورم به روز قیامت!\nنمی‌خواهم قسم بخورم به وجدان سرزنشگر!\nکه دوباره زنده می‌شوید. انسان خیال می‌کند استخوان‌های پوسیده‌اش را جمع نمی‌کنیم؟!\nچرا، می‌توانیم حتی سرانگشتانش را بازسازی کنیم!\nانگیزۀ انکار قیامت این است که انسان می‌خواهد جلویش باز باشد تا گناه کند!\nبه‌مسخره می‌پرسد: «روز قیامت کِی می‌آید؟!»\nوقتی چشم‌ها خیره بماند\nو ماه تیره‌وتار بشود\nو بساط خورشید و ماه برچیده شود!\nآن روز انسان می‌گوید: «راه فرار کجاست؟!»\nبه‌هیچ‌وجه پناهگاهی نیست!\nآن روز، مقصد نهایی فقط خداست.\nانسان، در آن روز، از آنچه کرده و نکرده باخبر می‌شود!\nاصلاً خود انسان وضع خودش را خیلی خوب می‌فهمد؛\nهرچند که عذرتراشی کند!\nپیامبر! برای زودترخواندن قرآنی که شبِ قدر فرستادیم، زبانت را قبل از دستور جبرئیل حرکت نده!\nهم جمع‌آوریِ یکجای قرآن به‌عهدۀ ماست و هم خواندنش.\nبنابراین، بعد از خواندن ما بخوانش\nدر ضمن، توضیح‌دادنش هم با ماست.\nبله، نه اینکه قیامتی در کار نباشد؛ بلکه دودستی به دنیای زودگذر چسبیده‌اید\nو آخرت را وا گذاشته‌اید!\nچهره‌هایی در آن روز خیلی شاداب‌اند\nو به خدا نگاه می‌کنند!\nچهره‌هایی هم به‌شدت گرفته‌اند؛\nگویی که بلایی کمرشکن سرشان می‌آورند!\nبله، دنیا ارزش دل‌بستن ندارد؛ چون وقتی جان به گلو برسد،\nمی‌گویند: «دعانویس کو؟!»\nو او فکر می‌کند که دیگر وقت جدایی است!\nاز درد جان‌کندن، به خود می‌پیچد!\nآن روز، وقت بردنش به‌سوی خداست!\nاو نه چیزی را باور کرد و نه نمازی خواند!\nبلکه انکار کرد و رو برگرداند.\nبعد هم، مغرور از انکار دین، به خانه‌اش رفت!\nحال و روزی که داری، حق توست! بله، حق توست!\nباز هم می‌گویم: حق توست! بله، حق توست!\nانسان خیال می‌کند همین‌طور بی‌هدف رها می‌شود؟!\nمگر همۀ وجودش از ذره‌ای ناچیز نبود که در رحِم مادر جا گرفت؟!\nسپس به لختۀ خونی تبدیل شد. آن‌وقت خدا خلقتش را کامل کرد؟!\nو او را دختر یا پسر کرد؟!\nحالا، چنین خدایی نمی‌تواند مردگان را زنده کند؟!\nمگر نه اینکه انسان، قبل از به‌دنیاآمدنش، برای مدت‌زمانی چیزی به‌حساب نمی‌آمد!\nما انسان را از نطفه‌ای مرکّب از اجزای مختلف و به‌صورت مرحله‌به‌مرحله می‌آفرینیم و شنوا و بینایش می‌کنیم.\nما راه‌وچاه را نشانش می‌دهیم؛ خواه شکرگزار شود یا ناشکر!\nالبته ما برای ناشکرها غل‌وزنجیر و آتشی شعله‌ور آماده کرده‌ایم؛\nولی خوبانِ شکرگزار از پیاله‌ای می‌نوشند که شرابش طبع خنک دارد و معطر است.\nآن شراب از چشمه‌ای است که بندگان ناب خدا از آن با لذت می‌نوشند و به هر طرف که بخواهند، جاری‌اش می‌کنند!\nآن خوبان به نذرشان وفا می‌کنند و از روزی می‌ترسند که شرّش همه‌گیر است\nغذای خود را با آنکه نیاز شدید به آن دارند، به فقیر و یتیم و اسیر می‌دهند:\n«فقط برای رضای خدا به شما غذا می‌دهیم و انتظار مزد و تشکری از شما نداریم؛\nزیرا ما می‌ترسیم از روزی غم‌بار و دشوار که از ناحیۀ خداست!»\nپس خدا هم از شرّ آن روز حفظشان می‌کند و با گرمی و گشاده‌رویی به استقبالشان می‌رود\nو به‌پاس آنکه صبر کردند، باغ‌هایی باصفا و لباس‌هایی ابریشمی پاداششان می‌دهد؛\nدرحالی‌که در آنجا بر تخت‌ها لَم داده‌اند، نه آفتابی سوزان به‌خود می‌بینند و نه سرمایی شدید!\nسایه‌سار درختانش بر سرشان پهن شده و چیدن میوه‌هایش خیلی آسان است!\nدورشان می‌چرخند با ظرف‌هایی نقره‌ای و جام‌هایی بلوری؛\nبلورهایی نقره‌ای‌رنگ که به‌اندازۀ میل آنان پرشان می‌کنند.\nهمچنین به آنان از پیاله‌ای می‌نوشانند که شرابش طبع گرم دارد و معطر است،\nاز چشمه‌ای در بهشت که شرابش بسیار سبک و گواراست!\nخدمتکارانی دست‌به‌سینه دورشان می‌چرخند. وقتی تماشایشان می‌کنی، خیال می‌کنی مرواریدهایی پخش‌شده در مجلس‌اند.\nبه اطرافت که نگاه کنی، نعمتی فراوان می‌بینی و فرمانرواییِ بیکران.\nلباس‌هایی خوش‌رنگ بر تن دارند از انواع ابریشمِ نرم‌و‌نازک و به مچ‌بندهای نقره آراسته شده‌اند. برتر از همه، خدا شرابی بسیار پاکیزه به آنان می‌نوشاند!\nاین است پاداش شما! بله، از تلاش‌هایتان حتماً قدردانی می‌شود.\nما خودمان قرآن را به‌تدریج بر تو فرو می‌فرستیم.\nپس در راه ابلاغ حکم خدا صبوری کن و از بین مردم، دنباله‌روِ هیچ سهل‌انگار یا بی‌دینی نباش.\nهر صبح و شب هم، به‌یاد خدا باش.\nقسمتی از شب را در برابرش سجده کن و بیشترِ شب را با خواندن نماز شب، به پاکی یادش کن\nالبته مردم گنهکار و بی‌دین دودستی به دنیای زودگذر چسبیده‌اند و به روز طاقت‌فرسای قیامت بی‌اعتنایند!\nما آن‌ها را آفریدیم و بندبندِ بدنشان را محکم کردیم. البته اگر بخواهیم، به‌راحتی نسل‌های دیگری را به‌جایشان می‌آوریم.\nسفارش به شب‌زنده‌داری برای به‌خودآوردن است؛ پس هرکه می‌خواهد، با شب‌زنده‌داری به‌طرف خدا راه بیفتد.\nالبته تا خدا نخواهد، توفیق نماز شب پیدا نمی‌کنید؛ چون خدا دانای کاردرست است.\nهرکه را لایق بداند، مشمول این لطف خودش می‌کند. برای بدکارهای نالایق هم عذابی زجرآور آماده کرده است!\nبه فرشتگانی قسم که پشت‌سرِهم فرستاده می‌شوند\nو مثل برق‌وباد دنبال مأموریتشان می‌روند\nو به فرشتگانی قسم که دفتر وحی را می‌گشایند\nو با آن، حق را از باطل جدا می‌کنند\nو وحی را به پیامبران می‌رسانند\nتا اتمام‌حجت باشد و هشداری برای همه!\nبه همۀ این‌ها قسم که آنچه به شما وعده داده‌اند، حتماً اتفاق می‌افتد:\nوقتی ستاره‌ها بی‌نور شوند،\nوقتی آسمان‌ها به‌هم بریزند،\nوقتی کوه‌ها پخش‌وپلا شوند\nو وقتی برای گواهیِ پیامبران بر کارهای مردم زمانی تعیین کنند!\nاین حوادث کِی اتفاق می‌افتند؟!\nروز داوری.\nچه می‌دانی روز داوری چیست؟!\nآن روز، وای بر منکران قیامت!\nمگر گذشتگان را نابود نکردیم؟!\nخب، آیندگان را هم به‌دنبالشان می‌فرستیم!\nبله، با گناهکارها این‌طور رفتار می‌کنیم.\nآن روز، وای بر منکران قیامت!\nمگر شما را از چکه‌آبی ناچیز نیافریدیم\nو آن را در جایی مطمئن، یعنی رحِم مادر، نگذاشتیم؟!\nتا مدتی معیّن ؟!\nبعد، ویژگی‌های خاصی به او ندادیم؟! و از عهدۀ این کار به‌خوبی برنیامدیم؟!\nآن روز، وای بر منکران قیامت!\nمگر زمین را محل گنجایش نکردیم\nبرای زنده‌ها و مرده‌ها\nو کوه‌هایی ریشه‌دار و سربه‌فلک‌کشیده در زمین نگذاشتیم و آبی گوارا به شما ننوشاندیم؟!\nآن روز، وای بر منکران قیامت!\nبروید به‌طرف جهنمی که منکرش بودید!\nبروید به‌طرف سایۀ دودی که از بزرگی، سه‌شاخه شده است.\nنه خنک می‌کند و نه جلوی شعله‌های آتش را می‌گیرد!\nآن آتش، جرقه‌هایی به بزرگی کُندۀ درخت به اطراف پرت می‌کند،\nمثل گدازه‌های آتشفشان!\nآن روز، وای بر منکران قیامت!\nاین روزی است که حرفی برای گفتن ندارند\nو به آن‌ها اجازه داده نمی‌شود تا عذرتراشی کنند!\nآن روز، وای بر منکران قیامت!\nبله، این همان روز داوری است که شما و قبلی‌ها را جمع می‌کنیم.\nبرای فرار اگر نقشه‌ای دارید، به‌کار ببندید!\nآن روز، وای بر منکران قیامت!\nالبته خودمراقبان زیرِ سایه‌هایی خنک‌اند و کنار چشمه‌هایی زیبا\nبا هر میوه‌ای که باب میلشان باشد\nبه‌پاس کارهای خوبتان بخورید و بنوشید: نوش جانتان!\nما به درستکاران این‌طور پاداش می‌دهیم.\nآن روز، وای بر منکران قیامت!\nو شما، بی‌دین‌ها، بخورید و کمی خوش باشید که جهنم در انتظارتان است؛ زیرا گناهکارید.\nآن روز، وای بر منکران قیامت!\nوقتی به آن‌ها گفته شود: «نماز بخوانید»، نماز نمی‌خوانند!\nآن روز، وای بر منکران قیامت!\nبعد از این حرف‌های دلسوزانۀ قرآن، دیگر به کدام سخن ایمان می‌آورند؟!\nبی‌دین‌ها دربارۀ چه چیزی می‌‌پرسند؟\nدربارۀ آن خبر مهم،\nهمانی که درباره‌اش با تو اختلاف اساسی دارند.\nهرگز درست نمی‌گویند. به‌زودی می‌فهمند.\nباز می‌گویم: هرگز درست نمی‌گویند. به‌زودی ‌می‌فهمند.\nمگر زمین را محل آرامش نکردیم؟!\nو کوه‌ها را پایه‌های زمین نساختیم؟!\nو شما را زن و مرد نیافریدیم؟!\nو خوابتان را مایۀ استراحت نکردیم؟!\nو شب را مثل پوششی قرار ندادیم؟!\nو روز را برای تأمین زندگی نگذاشتیم؟!\nو بالای سرتان هفت آسمانِ محکم نساختیم؟!\nو خورشیدی درخشان نیافریدیم؟!\nو از ابرهای فشرده برف و بارانی فراوان نفرستادیم؟!\nو به‌برکتش دانه و گیاه نرویاندیم؟!\nو باغ‌هایی پردرخت نپروراندیم؟!\nبله، وعدۀ ما با شما روز داوری است!\nهمان ‌روز که در شیپور قیامت می‌دمند و گروه‌گروه پیشِ‌خدا می‌آیید\nو آسمان باز می‌شود؛ یعنی به درهایی متعدد تبدیل می‌شود.\nکوه‌ها را هم به حرکت درمی‌آورند و معلوم می‌شود سرابی بیش نبوده‌اند!\nواقعاً که جهنم در کمین است!\nخانۀ اصلی سرکش‌هاست\nکه بی‌نهایت سال، در آن ماندنی‌اند!\nنه هوای خنکی حس می‌کنند و نه نوشیدنی گوارایی می‌چشند.\nفقط آبی جوشان و چرکاب می‌نوشند!\nبله، دقیقاً متناسب با اعمالشان مجازات می‌شوند.\nآن‌ها اصلاً انتظار حساب‌وکتاب نداشتند\nو آیه‌های ما را کلاً دروغ می‌دانستند؛\nحال آنکه تک‌تکِ چیزها ازجمله کارهای آن‌ها را ثبت کرده‌ایم.\nبچشید عذاب را که فقط به رنج و عذابتان می‌افزاییم!\nازآن‌طرف، نصیب خودمراقبان می‌شود کامیابیِ ناب:\nباغ‌هایی سرسبز و انگورهایی پرآب\nو همسرانی خوش‌اندام و جوان\nو پیاله‌هایی لبریز از شراب ناب!\nدر آنجا نه دروغی می‌شنوند و نه حرف ناباب.\nبله، پاداششان می‌دهند، بخششی زیاد اما حساب‌شده از طرف خدا:\nآن صاحب آسمان‌ها و زمین و آنچه میان آن دو است، همان خدای رحمانی که هیچ‌کس در محضرش حق چون‌وچرا ندارد!\nدر آن روز که روح و فرشتگان به‌صف می‌ایستند و کسی سخن نمی‌گوید؛ مگر آن‌هایی که خدای رحمان به آن‌ها اجازه بدهد و حرف درست بگویند.\nآمدن چنین روزی حتمی است؛ پس با این توضیحات، هرکه می‌خواهد، به‌طرف خدا راه بیفتد.\nبله، ما شما را از عذابی نزدیک ترساندیم؛ روزی که آدمی کارهایی را که قبلاً کرده است، می‌بیند و بی‌دین می‌گوید: «ای‌کاش به دنیا نیامده بودم و مسئولیتی نداشتم.»\nبه فرشتگانی قسم که برای اجرای فرمان خدا با جدّیت پایین می‌آیند،\nبه‌طرف مأموریتشان حرکت می‌کنند\nو به‌سرعت انجامش می‌دهند،\nبر همدیگر سبقت می‌‌گیرند\nو کارها را سروسامان می‌دهند! به این‌ها قسم که دوباره زنده می‌شوید.\nدر آن روز که در شیپور پایان دنیا بدمند\nو به‌دنبالش در شیپور آغاز قیامت بدمند!\nآن روز، بعضی‌ها دل‌آشوب‌اند\nو ذلت در چشم‌هایشان موج می‌زند!\nهمان‌ها که امروز می‌پرسند: «یعنی بعد از مرگ، دوباره زنده می‌شویم؟!\nبعد از آنکه استخوان‌هایی پوسیده شدیم؟!»\nبه‌مسخره می‌گویند: «اگر این‌طور باشد، این برگشتن که همه‌اش ضرر است!»\nبله، این برگشتن، به یک فریاد است\nکه با آن، ناگهان در صحرای قیامت احضار می‌شوند!\nراستی، داستان موسی به گوشَت خورده است؟!\nوقتی خدا در سرزمین بسیار مقدسی صدایش زد:\n«به سروقت فرعون برو که او سرکشی کرده است\nو بگو: ’می‌‌خواهی از گناهان پاک شوی؟!\nو به‌سوی خدا راهنمایی‌ات کنم تا خداترس شوی؟!‘»\nموسی بزرگ‌ترین معجزه را نشانش داد؛\nولی فرعون انکارش کرد و فرمان نبرد\nو در اندیشۀ نابودی موسی، مجلس را ترک کرد\nبعد، مردم را جمع کرد و با صدای بلند گفت:\n«منم بزرگ‌ترین صاحب‌اختیارتان!»\nخدا هم به نکبت دنیا و آخرت گرفتارش کرد.\nدر این داستان، برای هرکه از خدا حساب ببرد، درس عبرتی است\nآفرینش دوبارۀ شما سخت‌تر است یا آفرینش آسمان؟!\nخدا سقفش را بالا برد و به آن نظم داد!\nو شبش را تاریک کرد و به روزش روشنی داد!\nبعدش هم خشکی‌های زمین را وسعت داد\nو از آن، آب بیرون آورد و گیاه رویاند.\nکوه‌ها را هم محکم کرد.\nهمۀ این‌ها برای استفادۀ شما و چهارپایانتان است.\nپس آن حادثۀ فراگیر و بزرگ که سر برسد،\nهمان روز که انسان تلاش خودش را به‌یاد می‌آورد\nو جهنم را به هر بیننده‌ای نشان می‌دهند،\nآن‌وقت، ‌آن‌هایی که سرکشی کرده‌اند\nو زندگی دنیا را به آخرت ترجیح داده‌اند،\nحتماً آتش جهنم جایشان است؛\nاما آنانی که از رودررویی با خدا ترسیده‌اند و جلوی خواسته‌های نامشروع دلشان را گرفته‌اند،\nبی‌شک بهشت جایشان است.\nپیامبر! دائم از تو می‌‌پرسند که قیامت کِی برپا می‌‌شود؟!\nآخر، تو از وقت آمدنش چه خبر داری؟!\nهمه چیز دربارۀ آن فقط به خدا ختم می‌شود.\nکار تو فقط هشداردادن به آن‌هایی است که از آن حساب می‌برند.\nآن بدکارها وقتی قیامت را ‌ببینند، مثل کسانی‌اند که احساس می‌کنند فقط یک شب یا یک روز در برزخ بوده‌اند!\nاخم کرد و صورتش را برگرداند،\nاز اینکه نابینای فقیری آمد کنارش نشست تا حرف‌های پیامبر را بشنود!\nباید از او پرسید: «چه می‌دانی؟! شاید آن فقیر خودسازی کند\nیا پند بگیرد و آن پند به‌حالش سود دهد\nبه آن‌که مغرور از ثروت است\nاحترام می‌گذاری!\nبا آنکه اگر مسلمان هم نشود، برایت مهم نیست!\nاما به آن‌که مشتاق و خداترس می‌آید\nو اتفاقی کنارت می‌نشیند\nبی‌محلی می‌کنی!»\nاین رفتار اصلاً درست نیست؛ چون‌که قرآن برای همه مایۀ به‌خودآوردن است\nتا هرکه دوست دارد، از آن پند بگیرد.\nدر دفترهایی باارزش ثبت است،\nآن‌هم بدون هیچ‌گونه ناهماهنگی و ناسازگاری\nو در دست فرشتگانی است\nگرامی و نیکوکار.\nمرگ بر چنین انسانی! آخر چقدر ناشکر!\nخدا مگر او را از چه می‌آفریند؟!\nاو را از ذره‌ای ناچیز می‌آفریند و به او ویژگی‌های خاصی می‌دهد.\nراه خوشبختی را برایش آسان می‌کند.\nبعد، مرگش را می‌رساند و دفنش می‌کند\nهر وقت‌هم خدا بخواهد، خودش زنده‌اش می‌کند.\nانسان قدر می‌داند؟ به‌هیچ‌وجه! تازه، کارهایی را که خدا به او فرمان داده، نمی‌کند!\nانسان باید به خوراک خود خوب نگاه کند:\nما حسابی برف و باران فرو می‌ریزیم\nبعد، زمین را با ظرافت می‌شکافیم،\nدانه‌های زیادی در آن می‌رویانیم\nو همین‌طور تاکستان انگور و سبزی‌های تازه\nو درختان زیتون و نخل‌های خرما\nو باغ‌های انبوه\nو میوه‌ها و مراتع سرسبز\nبرای استفادۀ شما و چهارپایانتان\nوقتی آن فریاد گوش‌خراش شنیده شود،\nهمان روزی که انسان از برادر و خواهرش\nو از پدر و مادرش\nو از همسر و بچه‌هایش فرار می‌کند،\nچون آن روز هرکس خودش آن‌قدر گرفتاری دارد که به فکر دیگری نباشد،\nآن روز صورت‌هایی نورانی‌اند\nو خندان و شادان.\nروی بعضی صورت‌ها هم در آن روز غبار غم نشسته\nو تاریکی آن‌ها را پوشانده\nآن‌هایند همان بی‌دین‌های تبهکار!\nوقتی خورشید را بی‌نور کنند،\nوقتی ستارگان خاموش شوند،\nوقتی کوه‌ها را به حرکت درآورند،\nوقتی مردم حتی اموالِ باارزش را رها کنند،\nوقتی جانوران وحشی را گِرد آورند،\nوقتی دریاها را آتش بزنند،\nوقتی خوبان را به خوبان و بدان را به بدان برسانند،\nوقتی از دختربچه‌های زنده‌به‌گور بپرسند\nکه به چه گناهی کشته شدند،\nوقتی نامه‌های اعمال را باز کنند،\nوقتی پرده‌های آسمان را کنار بزنند،\nوقتی آتش جهنم را شعله‌ور کنند\nو وقتی بهشت را به استقبال اهلش بیاورند،\nهمان روز است که همگان می‌فهمند چه‌ها آورده‌اند.\nنمی‌خواهم قسم بخورم به سیاره‌هایی که می‌چرخند\nو سریع می‌‌روند و پنهان می‌‌شوند!\nنمی‌خواهم قسم بخورم به شب، وقتی پرده از چهره برمی‌گیرد\nو به صبح وقتی کم‌کم جان می‌گیرد!\nکه ‌این قرآن سخن فرشته‌ای بزرگوار است که از طرف خدا می‌آورد.\nبله، جبرئیلِ نیرومند است و پیشِ اداره‌کنندۀ جهان مقامی والا دارد.\nفرشتگان گوش‌به‌فرمان اویند و او امین وحی است.\nقسم که همشهری‌تان، پیامبر، دیوانه نیست!\nاو جبرئیل را در افقِ روشن دیده است\nو در رساندن وحی به شما بخیل نیست\nقسم که قرآن کلام هیچ شیطان رانده‌شده‌ای نیست!\nواقعاً به کجا چنین شتابان؟!\nاین قرآن فقط مایۀ به‌خودآمدن شما جهانیان است،\nبرای هر کدامتان که دوست دارید به راه درست زندگی بروید.\nالبته موفق به پیمودن این راه نمی‌شوید، مگر اینکه خدا صاحب جهانیان توفیق بدهد.\nوقتی آسمان‌به‌هم بریزد،\nوقتی ستارگان از مدار خود خارج بشود،\nوقتی دریاها سر به طغیان بگذارد\nو وقتی قبرها زیرورو بشود،\nهرکسی می‌فهمد چه‌ها کرده است و نکرده است\nای انسان‌ها، با وجود این‌همه بزرگواریِ خدا در حقتان، چه چیزی باعث شده که در برابرش گستاخی کنید؟!\nهمان که شما را آفریده و خلقتتان را کامل کرده و ویژگی‌هایی متناسب به شما داده است\nو به‌هر صورتی که صلاح دانسته، ساخته‌وپرداخته‌تان کرده است.\nاین گستاخی اصلاً روا نیست. از آن بدتر اینکه، روز جزا را دروغ می‌دانید!\nالبته نگهبانانی مراقب شمایند:\nثبت‌کنندگانی گرامی\nکه آنچه می‌کنید، می‌دانند.\nبه‌یقین، خوبان غرق در نعمت بهشت‌اند\nو تبهکارها غرق در عذاب جهنم\nکه روز جزا در آن سرخ‌وسوخته می‌شوند\nو دیگر از آن بیرون‌بیا هم نیستند!\nچه می‌دانی روز جزا چیست؟!\nباز می‌گویم: چه می‌دانی روز جزا چیست؟!\nهمان روز که از دست کسی، برای کسی، کاری ساخته نیست و اختیار کارها همه دست خداست!\nوای به‌حال کم‌فروش‌ها!\nآن‌ها که وقتی از مردم چیزی می‌خرند، کامل می‌کِشند؛\nاما وقتی می‌خواهند چیزی به آن‌ها بفروشند، کم می‌گذارند!\nمگر فکر نمی‌کنند که دوباره زنده می‌شوند\nدر روزی هولناک؟!\nروزی که همۀ مردم در پیشگاه صاحب جهانیان می‌ایستند!\nواقعاً که سرنوشت تبهکارها به قعر جهنم گره خورده است!\nچه می‌دانی قعر جهنم چیست؟!\nسرنوشتی حتمی است.\nآن روز، وای بر انکارکننده‌ها!\nهمان‌ها که روز جزا را انکار می‌کنند.\nالبته فقط زیاده‌خواهانِ سهل‌انگار انکارش می‌کنند.\nوقتی آیه‌هایمان را برایشان می‌خوانند، می‌گویند: «این‌ها که همان افسانه‌های گذشتگان است!»\nچه خیال خامی! بلکه زنگار گناه بر دل‌‌هایشان نشسته است.\nبله، چه خیال خامی! آن‌ها آن روز از لطف خدا محروم‌اند.\nآن‌وقت حتماً با آتش جهنم سرخ‌وسوخته می‌شوند.\nبه آن‌ها می‌گویند: «این همان چیزی است که همیشه انکارش می‌کردید!»\nازآن‌طرف، سرنوشت خوبان واقعاً به درجه‌های عالیِ بهشت گره خورده است!\nچه می‌دانی درجه‌های عالی بهشت چیست؟!\nسرنوشتی حتمی است\nکه مقربان آن را می‌بینند:\nخوبان غرق نازونعمت‌اند.\nبر تخت‌ها لَم داده‌اند و مناظر بهشت را تماشا می‌کنند.\nدر چهره‌هایشان رضایت از این نعمت‌ها پیداست.\nاز شراب زلالِ دست‌نخورده سیرابشان می‌کنند.\nبعد از نوشیدنش، دهانشان بوی مُشک می‌دهد. بله، برای رسیدن به چنین چیزی است که مشتاقان باید رقابت کنند.\nچاشنی‌اش چشمۀ تسنیم است؛\nهمان چشمه‌ای که مقربان از آن با لذت می‌نوشند.\nبله، گناهکارها همیشه در دنیا به مؤمنان پوزخند می‌زدند!\nوقتی هم از کنارشان می‌گذشتند، با چشم و ابرو به هم اشاره می‌کردند\nو وقتی به خانه‌هایشان برمی‌گشتند، سرمست از این مسخره‌کردن‌ها برمی‌گشتند!\nوقتی هم آنان را می‌دیدند، می‌گفتند: «این‌ها جماعتی گمراه‌اند.»\nدرحالی‌که آن‌ها را برای فضولی در کار مؤمنان مأمور نکرده بودند!\nولی امروز مؤمنان‌اند که به بی‌دین‌ها می‌خندند.\nبر تخت‌ها لَم داده‌اند و تماشا می‌کنند\nتا ببینند که بی‌دین‌ها چطور با کارهایشان جزا داده می‌شوند.\nوقتی آسمان به‌هم بریزد\nو معلوم است که گوش‌به‌فرمان صاحبش چنین کند\nو وقتی زمین صافِ صاف شود\nو هرچه در خودش دارد، بیرون بریزد و کلاً خالی شود\nو معلوم است که گوش‌به‌فرمان صاحبش چنین کند،\nآن‌موقع است که وقت حساب‌وکتاب فرابرسد!ای انسان، تو با همۀ تلاش و تقلّایت در زندگی، آخرش به‌سوی صاحب‌اختیارت می‌روی و با او روبه‌رو می‌شوی!\nآن‌وقت، هر‌که کارنامه‌اش را از روبه‌رو تقدیمش کنند،\nخیلی راحت به حساب‌وکتابش رسیدگی کنند\nو خوشحال پیش خانواده‌اش برگردد.\nاما هرکه کارنامه‌اش را از پشتِ سر، زیر بغلش بزنند،\nبا ناله و فریاد آرزوی مرگ کند!\nو با آتش جهنم سرخ‌وسوخته شود!\nآخر، او در دنیا پیش خانواده‌اش از بی‌دینیِ خود خوشحال بود؛\nچون خیال می‌کرد اصلاً پیش خدا برنمی‌گردد!\nچرا، باید باور می‌کرد که برمی‌گردد! همان وقت هم خدا حال و روزش را می‌دید.\nنمی‌خواهم قسم بخورم به سرخیِ بعد از غروب آفتاب!\nو به شب که موجودات را دور هم جمع می‌کند!\nو به ماه وقتی کامل می‌شود!\nکه مرحله‌به‌مرحله به دیدار خدا نزدیک می‌شوید.\nپس چرا بی‌دین‌ها باور نمی‌کنند؟!\nو وقتی برایشان قرآن خوانده می‌شود، متواضع نمی‌شوند؟!\nاز این بدتر اینکه سران لج‌بازشان انکارش می‌کنند!\nخدا بهتر می‌داند آنچه را در دل پنهان می‌کنند.\nپس آن‌ها را به عذابی زجرآور مژده بده!\nالبته کسانی که اسلام بیاورند و کارهای خوب بکنند، پاداشی بی‌پایان نصیبشان می‌کنند.\nبه آسمان قسم با صورت‌های فلکی‌اش!\nبه آن روز موعود قسم!\nبه ناظر کارهای مردم قسم و به همان کارها، که از جنایت‌کارها انتقام می‌گیریم.\nمرگ بر دست‌اندرکاران گودالِ پرآتش!\nآن آتشِ شعله‌ور!\nوقتی کنارش می‌نشستند\nو بلایی را که بر سرِ مؤمنان می‌آوردند تماشا می‌کردند!\nنفرتشان از مؤمنان فقط برای این بود که آنان به خدای شکست‌ناپذیرِ ستودنی ایمان داشتند؛\nهمان کسی که فرمانروایی آسمان‌ها و زمین دست اوست و شاهد همه چیز است.\nکسانی که مردان و زنان باایمان را شکنجه دادند و بعدش توبه نکردند، عذاب جهنم و آتش سوزان در انتظارشان است.\nدر مقابل، کسانی که ایمان آورده و کارهای خوب کرده‌اند، باغ‌هایی پردرخت در انتظارشان است که در آن‌ها جوی‌ها روان است. این است کامیابی بزرگ!\nبله، برخورد قهرآمیزِ خدا با بدکارها شدید است!\nاوست که موجودات را پدید می‌آورد و بعد از مرگ، دوباره زنده‌شان می‌کند.\nاوست آمرزنده و دوستدارِ مؤمنان\nو اداره‌کنندۀ گران‌قدرِ جهان\nکه هر کاری بخواهد، می‌کند.\nدرضمن، داستان هلاکت سپاهیان به گوشَت خورده است\nسپاهیان فرعون و ثمود ؟!\nسران بی‌دینِ زمانِ تو هم در انکار حرف‌هایت پافشاری می‌کنند.\nخدا از هر طرف به آن‌ها مسلط است.\nحرف‌هایت دروغ نیست؛ بلکه آیه‌های قرآن مجید است\nکه منبعش لوح محفوظ است.\nبه آسمان قسم و به ستارۀ شب!\nچه می‌دانی ستارۀ شب چیست؟!\nستاره‌ای درخشان است.\nبه آن‌ها قسم که هرکسی نگهبانی دارد!\nانسان باید ببیند که از چه چیزی آفریده شده:\nاز چکه‌آبی ناچیز آفریده شده\nکه از میان ستون فقرات و استخوان‌های سینه بیرون می‌‌آید.\nخدا می‌تواند بعد از مرگ هم زنده‌اش کند؛\nدر روزی که اسرار آشکار شود.\nآن‌وقت انسان نه توانی دارد و نه یاوری.\nقسم به آسمان پرباران!\nو قسم به زمین مملو از گیاهان!\nکه قرآن جداکنندۀ حق از باطل است\nو به‌هیچ‌وجه هذیان نیست!\nسران بی‌دین حسابی برضدّ قرآن توطئه می‌‌کنند.\nمن هم توطئه‌شان را کاملاً خنثی می‌کنم!\nتو مهلتشان بده و کمی به‌حال خود رهایشان کن تا سزای کارهایشان را ببینند!\nنام خدای بلندمرتبه‌ات را به پاکی یاد کن؛\nهمان‌که خلقتِ هر موجودی را کامل می‌کند\nو ویژگی‌هایی به او می‌بخشد و راه رشد و کمال را نشانش می‌دهد.\nدر بهار و تابستان گیاهان سرسبز و رنگارنگ را از دل خاک بیرون می‌آورَد\nو در پاییز و زمستان خشکیده و سیاهشان می‌کند.\nای پیامبر، در خواندن قرآن طوری توانمندت می‌کنیم که آن را فراموش نکنی...؛\nمگر آنکه خدا جز این بخواهد، که آن را نمی‌خواهد. او پیدا و پنهان را می‌داند،\n... و توفیقت می‌دهیم تا دین را آسان تبلیغ کنی.\nپس پی‌درپی به‌خودشان بیاور؛ البته اگر این کار فایده دارد!\nچون آن‌که از خدا حساب می‌برد، همان بار اول هم به حرفت گوش می‌کند\nولی آن‌که از همه بدبخت‌تر است، حتی به تذکرات چندبارۀ تو اصلاً اهمیتی نمی‌دهد؛\nهمان‌که در آتشی مهیب سرخ‌وسوخته می‌شود!\nنه در آن می‌میرد و نه به‌خوشی زندگی می‌کند.\nبله، خوشبخت کسی است که خودش را اصلاح کند\nو نام خدا را ببرد و نمازش را بخواند.\nولی شما زندگی دنیا را ترجیح می‌دهید،\nبا آنکه آخرت برایتان بهتر و ماندگارتر است.\nاین حقایق در کتاب‌های آسمانیِ قبلی نیز آمده است\nمانند کتاب‌های ابراهیم و موسی.\nخبرِ آن بلای فراگیر به گوشَت خورده است؟!\nآن روز بعضی‌ها سرافکنده‌اند؛\nچون‌که از آن‌همه دوندگیِ بی‌فایده در دنیا، خسته‌اند!\nحالا هم با آتشی سوزان سرخ‌وسوخته می‌شوند\nو از چشمه‌ای داغ به آن‌ها می‌نوشانند.\nجز خاری خشک و تلخ، غذایی ندارند\nکه آن‌هم نه گوشتِ تنشان می‌شود و نه گرسنگی‌شان را برطرف می‌کند!\nآن روز بعضی‌ها هم سربلندند!\nچون‌که از تلاش‌هایشان در دنیا راضی‌اند.\nدر باغ‌هایی بی‌نظیر جا دارند.\nحرف بیهوده‌ای در آنجا نمی‌شنوند.\nدر آنجا چشمه‌هایی در جریان‌اند،\nتخت‌هایی باشکوه گذاشته‌اند،\nکوزه‌هایی کنارِ هم نهاده‌اند،\nبالش‌هایی به‌ردیف چیده‌اند\nو فرش‌هایی نفیس پهن کرده‌اند.\nبت‌پرست‌ها چرا به شتران نگاه نمی‌کنند که چطور آفریده شده‌اند؟!\nو به آسمان که چطور آن را برپا کرده‌اند؟!\nو به کوه‌ها که چطور آن‌ها را بر زمین کوبیده‌اند؟!\nو به زمین که چطور آن را گسترده‌اند؟!\nپس پی‌درپی به‌خودشان بیاور، که کار تو فقط به‌خودآوردن است.\nالبته تو تسلطی بر آن‌ها نداری که به‌‌زور مسلمانشان کنی.\nبله، به‌خود بیاور؛ مگر آن‌هایی را که پشت می‌کنند و بی‌دین می‌شوند\nکه خدا به بزرگ‌ترین عذاب مجازاتشان می‌کند.\nبرگشتنشان حتماً به‌سوی ماست.\nآن‌وقت، رسیدگی به کارهایشان هم با ماست.\nبه سپیدۀ صبح قسم!\nبه شب‌های ده‌گانه قسم!\nبه زوج و فرد قسم!\nو به پایان شب قسم\nدر این‌همه قسم، قسمِ قانع‌کننده‌برای آدم عاقل که هست؟!\nمگر ندیدی خدا چه کرد با قوم عاد؟!\nو با شهرشان، اِرم، با آن بناهای بلندش؟!\nبناهایی که مثلش در شهرهای دیگر ساخته نشده بود!\nو چه کرد با قوم ثمود؟! همان‌ها که در کوه‌پایه‌ها برای ساختن خانه، تخته‌سنگ‌ها را می‌بریدند!\nو چه کرد با فرعون؟! هم‌او که حکومتی مقتدر داشت!\nآن‌ها کسانی بودند که در شهرها حق‌کُشی‌ها کردند\nو در آن‌ها خرابی‌ها به‌بار آوردند؛\nتا آنکه خدا شلاق عذاب را بر گُردۀ آن‌ها گرفت!\nبله، خدا همیشه در کمین بد‌کارهاست.\nوقتی خدا برای امتحان‌کردن انسان به او عزت و نعمت می‌دهد، مغرورانه می‌گوید: «خدا عزیزم کرده!»\nاما وقتی باز برای امتحان‌کردنش روزی‌اش را کم می‌کند، ناامیدانه می‌‌گوید: «خدا خوارم ساخته!»\nچه خیالات خامی!بدتر اینکه به یتیمان محبت نمی‌کنید\nو همدیگر را به دادنِ سهم غذای فقیران تشویق نمی‌کنید\nتازه، ارث خودتان و یتیمان را یکجا بالا می‌کشید\nو به مال دنیا علاقۀ شدیدی دارید!\nبله، فقر یا ثروت نشانۀ خواربودن یا عزیزبودن پیش خدا نیست!در برپاییِ قیامت، وقتی زمین را با شدتِ تمام بکوبند\nو خدا و فرشتگان صف‌به‌صف بیایند\nو جهنم را کشان‌کشان بیاورند، آن روز است که انسان به‌خودش می‌آید؛ ولی این به‌خودآمدن دیگر چه سودی برایش دارد؟!\nمی‌گوید: «ای کاش از قبل، برای زندگی آخرتم چیزی فرستاده بودم!»\nآن ‌روز، ‌کسی مثل خدا عذاب نمی‌کند؛\nکسی هم مثل او به زنجیر نمی‌کشد!\nهمین خدا به انسان مؤمن می‌گوید: «ای جانِ به‌آرامش‌رسیده،\nپیش صاحب‌اختیارت برگرد: تو از او راضی هستی و او هم از تو راضی است.\nواردِ جمع بندگان مخصوصم شو\nو به بهشتم قدم بگذار.»\nنمی‌خواهم قسم بخورم به شهر مکه،\nحالا که تو ساکن آنی!\nو به پدر این شهر و فرزندش، ابراهیم و اسماعیل!\nکه زندگیِ انسان بی‌دین را به سختی‌ها گره زده‌ایم!\nآیا خیال می‌کند احدی نمی‌تواند بر او غلبه کند؟!\nبا کمی کمک مالی می‌گوید: «مال زیادی در راه خدا تلف کرده‌ام!»\nخیال می‌کند کسی او را نمی‌بیند؟!\nمگر دو چشم بینا به او نداده‌ایم؟!\nو زبانی گویا و دو لب زیبا؟!\nمگر راه خوب و بد را جلوی پایش نگذاشته‌ایم؟!\nپس چرا برای عبور از گردنۀ سخت، تلاش نمی‌کند؟!\nچه می‌دانی آن گردنۀ سخت چیست؟!\nآزادکردنِ برده‌ای\nیا غذادادن در دوران قحطی و سختی\nبه یتیمی خویشاوند\nیا فقیری زمین‌گیر.\nعلاوه بر عبور از آن گردنه، جزو کسانی باشد که ایمان آورده‌اند و همدیگر را به صبر و مهربانی سفارش کرده‌اند.\nچنین افرادی اهل سعادت و خوشبختی‌اند.\nاما کسانی که آیه‌های ما را باور ندارند، اهل شقاوت و بدبختی‌اند\nو با آتشی شعله‌ور در محاصره‌اند!\nبه خورشید قسم، وقتی می‌تابد!\nو به ماه، وقتی به‌دنبالش می‌آید!\nو به روز، وقتی زمین را روشن می‌سازد!\nو به شب، وقتی آن را می‌پوشاند!\nو به آسمان و آن‌که بنایش کرد!\nو به زمین و آن‌که پهنش کرد!\nو به جان و آن‌که نیروهایش را تعدیل کرد\nو راه بد و خوب را نشانش داد! بله، به همۀ این‌ها قسم\nکه خوشبخت شد هرکه خود را ساخت\nو بدبخت شد هرکه خود را باخت!\nمثلاً قوم ثمود به پیامبرشان از سرِ سرکشی نسبت دروغ دادند.\nوقتی بدبخت‌ترینشان برای کشتن شتر صالح اقدام کرد،\nپیامبر خدا هشدار داد: «از اذیت‌کردن این ماده‌شتر که معجزۀ خداست، دست بردارید و نوبت آب‌خوردنش را رعایت کنید»؛\nولی انکارش کردند و آن شتر را از پا درآوردند! خدا هم برای این کار نابودشان کرد و با خاک یکسانشان ساخت!\nاز عاقبت این کار هم باکی نداشت!\nبه شب قسم، وقتی ‌زمین را می‌پوشانَد!\nو به روز، وقتی روشن می‌شود!\nو به آن‌که نر و ماده را می‌آفریند!\nکه تلاش‌هایتان با هم فرق می‌کند:\nهرکه دستِ بِده داشته باشد و خودش را نیازمند به خدا بداند\nو وعده‌های خوب خدا را باور کند،\nتوفیقش می‌دهیم تا آسان زندگی کند؛\nاما هرکه خسیس باشد و خودش را بی‌نیاز از خدا بداند\nو وعده‌های خوب خدا را دروغ بداند،\nرهایش می‌کنیم تا سخت زندگی کند.\nوقتی هم به درۀ هلاکت سقوط کند، اموالش به‌دردش نمی‌خورد!\nآخر، گرفتنِ دست مردم فقط به‌عهدۀ ماست؛\nدنیا و آخرت هم تنها در اختیار ماست.\nپس، شما را می‌ترسانم از آتشی که زبانه می‌کشد!\nفقط هم مردم بدبخت در آن سرخ‌وسوخته می‌شوند؛\nهمان‌ها که آیه‌های خدا را دروغ می‌دانند و به آن پشت می‌کنند.\nالبته مردمِ خودمراقب را از آن آتش دور می‌سازند؛\nهمانان که مالشان را در راه خدا می‌دهند تا پاک شوند.\nنه اینکه بخواهند محبت کسی را جبران کنند؛\nبلکه منظوری جز به‌دست‌آوردن رضای خدای بزرگ ندارند.\nاز پاداش الهی هم حتماً راضی خواهند شد.\nبه روشناییِ روز قسم!\nو به تاریکی شب قسم!\nکه خدا تو را به‌حال خودت رها نکرده و از تو دلخور نیست!\nتازه، وضع تو در آخرت بهتر از دنیاست!\nخدا آن‌قدر به تو خواهد بخشید که راضی شوی!\nمگر نه اینکه خدا دید یتیمی و تو را زیر پَروبال گرفت؟!\nو دید ناآگاهی و راهنمایی‌ات کرد؟!\nو دید نیازمندی و بی‌نیازت کرد؟!\nحالا نکند یتیمان را تحقیر کنی!\nیا نکند گدایان را با تندی از خودت دور کنی!\nبله، محبت‌های خدا را دائم به‌‌یاد بیاور:...\n... مگر ظرفیت تو را برای پذیرش وحی بیشتر نکردیم؟!\nمگر  بار کمرشکن پیامبری را،\nبا نرم‌کردن دل مردم برای قبول دین، برایت سبک نکردیم؟!\nمگر نامت را سرِ زبان‌ها نینداختیم؟!\nبرای رسیدن به راحتی باید سختی کشید.\n بله، برای رسیدن به راحتی باید سختی کشید.\nپس، وقتی‌از تبلیغ دین ‌خاطرجمع شدی، سختیِ تعیین جانشین را هم به جان بخر\nو با ذوق‌وشوق آمادۀ رفتن به‌سوی خدا باش.\nبه کوه تین و کوه زیتون قسم!\nبه کوه سینا قسم!\nبه شهر امن و آرام مکه قسم!\nکه انسان‌ها را به بهترین شکل آفریده‌ایم!\nبعد، آن‌ها را به‌خاطر دچارشدن به انحطاط اعتقادی و اخلاقی، تغییر شکل می‌دهیم؛\nمگر کسانی را که اسلام بیاورند و کارهای خوب بکنند که پاداشی بی‌پایان نصیبشان می‌شود.\nبااین‌حال، دربارۀ روز جزا چه کسی به تو نسبت دروغ می‌دهد؟!\nمگر خدا عادل‌تر از همۀ داوران نیست؟!\nبخوان به‌نام خدا، قرآن را؛ همان‌که آفرید جهان را\nو از لخته‌خونی آفرید انسان را.\nبخوان، که خدا از همه بزرگوارتر است:\nهمان کسی که با قلم یاد می‌دهد\nو از راه‌های دیگر هم به انسان می‌آموزد آنچه او نمی‌داند.\nاما صد افسوس که انسان، به‌جای شکرکردن، سرکشی می‌کند\nهمین‌که خود را بی‌نیاز می‌بیند!\nمسلّماً بازگشت همه به‌سوی خداست.\nنظرت چیست دربارۀ کسی که مانع می‌شود\nمانع بنده‌ای که نماز می‌خواند؟\nبه‌ویژه اگر آن بنده در راه درست باشد\nو مردم را به مراقبت از رفتارشان دعوت کند.\nآن بدکار اگر دین حق را انکار کند و رو بگرداند، به‌نظرت مستحق عذاب نیست؟!\nمگر نمی‌داند که خدا او را می‌بیند؟!\nاگر از کارهایش دست برندارد، موی جلوی سر چنین دروغگوی خطاکاری را محکم می‌گیریم\nو او را به‌طرف جهنم می‌کشیم!\nحالا او رفقایش را صدا بزند؛\nما هم مأموران جهنم را صدا می‌زنیم!\nنه! از او اطاعت نکن و در برابر خدا سجده کن و به او نزدیک شو.\nما قرآن را در شب قدر فرستادیم.\nچه می‌دانی شب قدر چیست؟!\nشب قدر حتی از هزار ماه هم بهتر است.\nدر آن شب، فرشتگان و روح به دستور خدا فرود می‌آیند و پروندۀ حوادث سال آیندۀ مردم را به نماینده‌اش در زمین تقدیم می‌کنند.\nآن شب تا طلوع سحر همه‌اش رحمت و امنیت است.\nاسلام‌نیاورده‌ها، یعنی اهل‌کتاب و بت‌پرست‌ها، می‌گفتند که دست‌بردارِ عقایدشان نیستند تا اینکه دلیلی روشن، به‌سویشان بیاید\nمثلاً پیامبری از طرف خدا و کتابی آسمانی و بی‌عیب برایشان بخواند\nکه محتوای باارزشی داشته باشد.\nاما بعد از آنکه آن دلیل روشن، یعنی پیامبر با قرآن، برایشان آمد، همین‌ها انکارش کردند و از دورش پراکنده شدند!\nبا آنکه فقط دستور داشتند خدا را از ته دل بپرستند، حق‌‌طلب باشند، نماز را با آدابش بخوانند و صدقه بدهند. همین‌ها برنامۀ درست زندگی است دیگر!\nاسلام‌نیاورده‌ها، یعنی اهل‌کتاب و بت‌پرست‌ها، در آتش جهنم‌اند و در آن ماندنی. آن‌ها بدترین خلق خدایند.\nاما کسانی که اسلام آورده و کارهای خوب کرده‌اند، بهترین خلق خدایند.\nپاداششان پیش خدا باغ‌های همیشه‌سبزی است که در آن‌ها جوی‌ها روان است و آنان همیشه آنجا ماندنی‌اند‌. خدا از آنان راضی است و آنان هم از خدا راضی‌اند. این‌ها نصیب‌آنانی می‌شود‌که از خدا حساب ببرند!\nوقتی سرتاسر زمین را به‌شدت به لرزه درآورند!\nو زمین هرچه در خودش دارد بیرون بریزد!\nو انسان، وحشت‌زده، بگوید: «چه اتفاقی دارد برای زمین می‌افتد؟!»\nآن روز است که زمین خبرهایش را می‌گوید!\nچون خدا به او الهام کرده است که این کار را بکند.\nآن ‌روز است که مردم دسته‌دسته از قبرها بیرون می‌آیند تا کارهایشان را نشانشان بدهند!\nآن‌وقت، هرکه به‌اندازۀ ذره‌ای خوبی کرده باشد، آن را می‌بیند!\nو هرکه هم به‌اندازۀ ذره‌ای بدی کرده باشد، آن را می‌بیند!\nبه اسب‌های تندرویی قسم که نفس‌زنان می‌دوند!\nو در برخورد نعل‌هایشان به سنگ‌ها جرقه می‌جهانند!\nو آفتاب‌نزده، به دشمن می‌تازند!\nو با هجومشان، حسابی گردوخاک به‌پا می‌کنند!\nو در پوشش آن، به قلب دشمن می‌زنند!\nقسم که انسان‌ها نوعاً خدا را ناشکری می‌کنند\nو خودشان هم این را خوب می‌دانند!\nهمچنین، به‌خاطر دلبستگی به مال‌ومنال‌دنیا بخل می‌ورزند!\nمگر نمی‌دانند که عاقبتِ این ناشکری و خسیس‌بازی را کِی معلوم می‌کنند؟! روزی که مرده‌ها را از قبرها بیرون می‌کشند\nو هرچه در دل‌هاست، رو می‌کنند!\nبله، آن روز، خدا حال و روزشان را کاملاً می‌داند.\nحادثۀ درهم‌کوبنده!\nآن حادثۀ درهم‌کوبنده چیست؟!\nو چه می‌‌دانی که آن حادثۀ درهم‌کوبنده چیست؟!\nروزی است که مردم مثل حشره‌ها پخش می‌شوند!\nو کوه‌ها مانند پشمِ چندرنگِ حلاجی‌شده متلاشی می‌شوند!\nآن‌وقت، آنان که کارهایشان به حق نزدیک باشد و ارزنده،\nدر زندگیِ دلچسبی به‌سر می‌برند!\nو اما آن‌ها که کارهایشان دور از حق باشد و زننده،\nپدرشان را درمی‌آورند!\nو چه می‌دانی که با آن‌ها چه‌کار می‌کنند؟!\nآن‌ها را با آتشی مهیب می‌سوزانند!\nزیاده‌خواهی در مال دنیا سرگرمتان کرد،\nتاآنجاکه پایتان به لب گور رسید!\nچه خیال خامی! خواهید فهمید.\nباز می‌گویم: چه خیال خامی! خواهید فهمید.\nبله، این‌ها خیال خامی بیش نیست!اگر به یقین کامل می‌رسیدید،\nهمین الان جهنم را با چشمِ دل می‌دیدید!\nالبته در قیامت جهنم را حتماً با چشمِ سر می‌بینید.\nآن‌وقت، دربارۀ نعمت‌هایی که خدا به شما داده است، بازخواست می‌شوید.\nبه دوران ظهور اسلام قسم!\nکه انسان‌ها نوعاً سرمایۀ عمرشان را می‌بازند!\nمگر کسانی که اسلام بیاورند و کارهای خوب بکنند و همدیگر را به طرف‌دار‏ی از حق و کمک‌گرفتن از صبر سفارش کنند.\nوای بر هرکه کارش عیب‌جویی و زخم‌زبان است!\nهمان‌که اموالی جمع کرده و سرگرم حساب‌وکتاب آن است!\nخیال می‌کند اموالش برای او مایۀ عمر جاودان است!\nآه که این خیالی خام است!در آتشی خردکننده پرتابش می‌کنند.\nچه می‌دانی آتش خردکننده چیست؟!\nآتش خشم خداست که شعله می‌کشد!\nهمان‌که نه‌تنها جسم، بلکه جان را هم می‌سوزاند\nاز هر طرف محاصره‌شان می‌کند\nدر ستون‌هایی بلند!\nمگر ندیدی خدا با فیل‌سوارانِ لشکر ابرهه چه کرد؟!\nمگر نقشۀ شومشان را نقش‌ بر آب نکرد؟!\nو بر سرشان پرندگانی دسته‌دسته اعزام نکرد؟!\nو با سنگ‌هایی از گِل سفت آن‌ها را هدف‌گیری نکرد؟!\nبله، خدا این‌طور همه‌شان را لِه‌ولَوَرده کرد!\nبه‌شکرانۀ امنیت و آرامشی که خدا به قبیلۀ قریش داد\nدر سفرهای تجاریِ زمستانه و تابستانه،\nباید صاحبِ این خانه یعنی کعبه را عبادت کنند؛\nهمان‌که از رکود به رونق رساندشان و از ترس به امنیت.\nآیا کسی که قیامت را انکار می‌کند می‌شناسی؟!\nاگر نمی‌شناسی، او همان است که یتیمان را به‌شدت از خودش طرد می‌کند\nو مردم را به دادنِ سهم غذای فقیران تشویق نمی‌کند\nو تازه، به‌ظاهر نماز می‌خواند! وای بر این نمازخوان‌ها!\nهمان‌ها که نماز را دست‌کم می‌گیرند\nو در به‌جاآوردن عبادت‌ها ریاکارند\nو حتی در برآوردن حاجت‌های ریزِ مردم خوددارند.\nما خیر فراوان به تو دادیم: برکت در نسل.\nپس به‌شکرانه‌اش برای خدا نماز بخوان و در تکبیرگفتن، دست‌هایت را تا گوش‌ها بالا ببر.\nبله، آن‌که به تو زخمِ‌زبان می‌زند خودش اجاق‌کور است، نه تو!\nحرفت در جواب پیشنهاد سران بی‌دین این باشد:\n«بت‌هایی را که می‌پرستید، نمی‌پرستم\nشما هم اهل پرستش خدایی که من می‌پرستم، نیستید.\nتکرار می‌کنم: من هیچ وقت اهل پرستش بت‌هایی که می‌پرستید، نیستم.\nشما هم اهل پرستش خدایی که من می‌پرستم، نیستید.\nدین شما ارزانی خودتان! دین من هم مال خودم.»\nوقتی کمک خدا و زمان فتح مکه رسید\nو مردم را دیدی که گروه‌گروه به دین خدا ملحق می‌شوند،\nخدا را از سرِ سپاس، به پاکی یاد کن و از او آمرزش بخواه، که او بسیار توبه‌پذیر است.\nتمام تلاش ابو‌لهب برضدّ پیامبر، بی‌نتیجه ماند و خودش هم زیانکار شد!\nمال‌ومنالش هم اصلاً به‌دردش نخورد!\nبه‌زودی در آتشی شعله‌ور سرخ‌وسوخته خواهد شد\nو همین‌طور زنش که آتش‌بیار جهنم  شد\nبا طنابی آتشین به گردن!\nحرفت در زندگی این باشد: «یک اصل مهم و آن اینکه خدا یگانه است.\nخدا قبلۀ حاجاتِ همه است.\nفرزندی ندارد و فرزند کسی نیست\nو کسی هم مانند او نیست.»\nحرفت در زندگی این باشد: «پناه می‌برم به صاحب بامداد!\nاز شرّ هرچه او به آن جان داد،\nاز شرّ شب وقتی همه‌جا را پوشاند،\nاز شرّ هر جادوگری که در گره‌ها بدَمد\nو از شرّ حسود وقتی حسادتش گل کند!»\n‌حرفت در زندگی این باشد: «پناه می‌برم به صاحب‌اختیار مردمان،\nفرمانروای مردمان،\nمعبود مردمان،\nاز شرّ وسوسه‌گرِ ‌‌پنهان؛\nهمان‌که وسوسه می‌کند در دل مردمان،\nاز جنّیان باشد یا آدمیان.»";export{n as maleki};
